<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>送熊九赴任安阳</title>
  <link href="../Styles/style0001.css" rel="stylesheet" type="text/css"/>
</head>
<body id="1062543">
  <h2 class="tpl-185-title-2">送熊九赴任安阳<sup>①</sup></h2>

  <p class="poem-center-first">魏国应刘后，寂寥文雅空。</p>

  <p class="poem-center">漳河如旧日，之子继清风。</p>

  <p class="poem-center">阡陌铜台下，闾阎金虎中。</p>

  <p class="poem-center">送车盈灞上，轻骑出关东。</p>

  <p class="poem-center-last">相去千馀里，西园明月同。</p>

  <p class="bodytext-zh">【校】</p>

  <p class="bodytext">①安，刘本、顾可久本俱作“洛”，误。</p>

  <p class="bodytext-zh">【注】</p>

  <p class="bodytext"><b>安阳：</b>《唐书·地理志》：相州邺郡有安阳县。</p>

  <p class="bodytext"><b>应刘：</b>《魏志》：“始文帝为五官将，及平原侯植皆好文学。汝南应玚字德琏，东平刘桢字公幹，并见友善。”谢庄《月赋》：“陈王初丧应刘，端忧多暇。”</p>

  <p class="bodytext"><b>漳河：</b>《杜氏通典》：“漳水在相州邺县西。”《元和郡县志》：“浊漳水在相州邺县北五里。”</p>

  <p class="bodytext"><b>铜台：</b>《水经注》：“邺城之西北有三台，皆因城为基，巍然崇举，其高若山。建安十五年，魏武所起，其中曰铜雀台，高十丈，有屋百馀间。”《一统志》：“铜雀台在漳德府临漳县治西，魏曹操筑，并金虎、冰井，三台相去各六十步。其上复道楼阁相通，中央悬绝，铸大铜雀，高一丈五尺，置之楼顶。”</p>

  <p class="bodytext"><b>金虎：</b>《魏志》：“建安十八年九月，作金虎台，凿渠引漳水入白沟，以通河。”《一统志》：“金虎台在漳德府临漳县治西南邺镇，曹操于台下凿渠，引漳水入白沟，遗址尚存。”</p>

  <p class="bodytext"><b>灞上：</b>《元和郡县志》：“白鹿原在万年县东二十里，亦谓之霸上。汉文帝葬其上，谓之霸陵。王仲宣诗曰‘南登霸陵岸，回首望长安’，即此也。”《雍录》：“霸上，霸水之上也，亦曰霸头。”</p>

  <p class="bodytext"><b>轻骑：</b>《史记·刘敬传》：“轻骑一日一夜可以至秦中。”</p>

  <p class="bodytext"><b>西园：</b>曹子建《公宴》诗：“公子敬爱客，终宴不知疲。清夜游西园，飞盖相追随。明月澄清景，列宿正参差。”沈约诗：“西园游上才。”吕向注：“西园，谓魏氏邺都之西园也。文帝每以月夜，集文人才子，共游于西园。”《一统志》：“西园在彰德府邺县旧治，魏曹操所作。”</p>
</body>
</html>