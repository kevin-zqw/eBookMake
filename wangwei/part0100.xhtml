<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>同王十三维哭殷遥</title>
  <link href="../Styles/style0001.css" rel="stylesheet" type="text/css"/>
</head>
<body id="469230">
  <h2 class="tpl-185-title-2">同王十三维哭殷遥</h2>

  <p class="poem-center-first">生理无不尽，念君在中年。</p>

  <p class="poem-center">游道虽未深，举世莫能贤。</p>

  <p class="poem-center">筮仕苦贫贱，为客少田园。</p>

  <p class="poem-center">膏腴不可求，乃在许西偏。</p>

  <p class="poem-center">四邻尽桑柘，咫步开墙垣。</p>

  <p class="poem-center">内艰未及虞，形影随化迁。</p>

  <p class="poem-center">茅茨俯苫盖，双殡两楹间。</p>

  <p class="poem-center">时闻孤女号，迥出陌与阡。</p>

  <p class="poem-center">慈乌乱飞鸣，猛兽亦以跧。</p>

  <p class="poem-center">故人王夫子，静念无生篇。</p>

  <p class="poem-center">哀乐久已绝，闻之将泫然。</p>

  <p class="poem-center">太阳蔽空虚，雨雪浮苍山。</p>

  <p class="poem-center">迢递亲灵榇，顾予悲绝弦。</p>

  <p class="poem-center-last">处顺与安时，及此乃空言。</p>

  <p class="author-r">储光羲</p>

  <p class="bodytext-zh">【注】</p>

  <p class="bodytext"><b>中年：</b>潘岳《夏侯常侍诔》：“曾未知命，中年陨卒。”</p>

  <p class="bodytext"><b>筮仕：</b>《左传》：“初，毕万筮仕于晋，遇屯之比。”</p>

  <p class="bodytext"><b>许西偏：</b>《左传》：“乃使公孙获处许西偏。”</p>

  <p class="bodytext"><b>虞：</b>郑康成《仪礼注》：“虞，安也。士既葬其父母，迎精而反，日中而祭之于殡宫以安之。”《释名》：“既葬，还祭于殡宫曰虞，谓虞乐安神，使还此也。”</p>

  <p class="bodytext"><b>苫盖：</b>《左传》：“乃祖吾离被苫盖，蒙荆棘。”杜预注：“盖，苫之别名。”《尔雅》：“白盖谓之苫。”郭璞注：“白茅苫，今江东呼为盖。”</p>

  <p class="bodytext"><b>两楹：</b>《檀弓》：“殷人殡于两楹之间。”</p>

  <p class="bodytext"><b>陌阡：</b>《史记索隐》：“《风俗通》曰：南北曰阡，东西曰陌。河东以东西为阡，南北为陌。”《汉书·成帝纪》：“出入阡陌。”师古曰：“阡陌，田间道也。南北曰阡，东西曰陌。”</p>

  <p class="bodytext"><b>跧：</b>《韵会》：“跧，阻顽切，伏也。”</p>

  <p class="bodytext"><b>无生篇：</b>孙绰《游天台山赋》：“畅以无生之篇。”李善注：“无生，谓释典也。维摩诘曰：‘是天女所愿具足，得无生忍。’”</p>

  <p class="bodytext"><b>灵榇：</b>潘岳《悲邢生词》：“停予车而在郊，抚灵榇以增悲。”《说文》：“榇，棺也。”</p>

  <p class="bodytext"><b>绝弦：</b>《淮南子》：“钟子期死，而伯牙绝弦破琴，知世莫能赏也。”</p>

  <p class="bodytext"><b>处顺安时：</b>《庄子》：“安时而处顺，哀乐不能入也。”郭象注：“夫哀乐生于得失也。今玄通合变之士，无时而不安，无顺而不处，冥与造化为一，则无往而非我矣，将何得何失，孰死孰生哉？故任其所受，而哀乐无所错其间矣。”</p>
</body>
</html>