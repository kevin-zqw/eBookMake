<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>故南阳夫人樊氏挽歌二首</title>
  <link href="../Styles/style0001.css" rel="stylesheet" type="text/css"/>
</head>
<body id="807246">
  <h2 class="tpl-185-title-2">故南阳夫人樊氏挽歌二首</h2>

  <h3 class="text-title-3-c" id="AUTO_ID_52">其一</h3>

  <p class="poem-center-first">锦衣馀翟黻<sup>①</sup>，绣毂罢鱼轩。</p>

  <p class="poem-center">淑女诗长在，夫人法尚存。</p>

  <p class="poem-center">凝笳随晓旆，行哭向秋原。</p>

  <p class="poem-center-last">归去将何见，谁能返戟门？</p>

  <p class="bodytext-zh">【校】</p>

  <p class="bodytext">①黻，一作“茀”。</p>

  <p class="bodytext-zh">【注】</p>

  <p class="bodytext"><b>翟茀：</b>《诗》：“翟茀以朝。”毛苌《传》：“翟，翟车也。夫人以翟羽饰车。”孔颖达《正义》：“茀，车蔽也。妇人乘车不露见，车之前后设障，以自隐蔽，谓之茀，因以翟羽为之。”</p>

  <p class="bodytext"><b>绣毂：</b>张正见诗：“金门四姓聚，绣毂五香来。”</p>

  <p class="bodytext"><b>鱼轩：《</b>左传》：“归夫人鱼轩。”杜预注：“鱼轩，夫人车，以鱼皮为饰。”</p>

  <p class="bodytext"><b>淑女：</b>《子贡诗传》：“文王之妃姒氏思得淑女，以共内职，赋《关睢》。”</p>

  <p class="bodytext"><b>夫人法：《</b>世说》：“王汝南少无婚，自求郝普女。司空以其痴，会无婚处，任其意，便许之。既婚，果有令姿淑德，生东海，遂为王氏母仪。”“王司徒妇，钟氏女，太傅曾孙，亦有俊才女德。钟、郝为娣姒，雅相亲重，钟不以贵陵郝，郝亦不以贱下钟。东海家内，则郝夫人之法；京陵家内，范钟夫人之礼。”</p>

  <p class="bodytext"><b>凝笳：</b>谢朓诗：“凝笳翼高盖。”李善注：“徐引声谓之凝。”张铣注：“凝笳，其声凝咽也。笳，箫也。”</p>

  <p class="bodytext"><b>行哭：《</b>礼记》：“内人皆行哭失声。”</p>

  <p class="bodytext"><b>戟门：</b>郑司农《周礼》注：“棘门，以戟为门。”后人称“戟门”本此。</p>

  <h3 class="text-title-3-c" id="AUTO_ID_53">其二</h3>

  <p class="poem-center-first">石窌恩荣重，金吾车骑盛。</p>

  <p class="poem-center">将朝每赠言，入室还相敬。</p>

  <p class="poem-center">叠鼓秋城动，悬旌寒日映。</p>

  <p class="poem-center-last">不言长不归，环佩犹将听。</p>

  <p class="bodytext-zh">【注】</p>

  <p class="bodytext"><b>金吾：</b>《后汉书》：“光武至长安，见执金吾车骑甚盛，因叹曰：‘仕宦当作执金吾。’”</p>

  <p class="bodytext"><b>将朝：</b>《左传》：“伯宗每朝，其妻必戒之曰：‘“盗憎主人，民恶其上。”子好直言，必及于难。’”</p>

  <p class="bodytext"><b>相敬：</b>《后汉书》：“庞公者，南郡襄阳人也。居岘山之南，未尝入城府，夫妻相敬如宾。”</p>

  <p class="bodytext"><b>悬旌：</b>陆机《辨亡论》：“悬旌江介，筑垒遵渚。”</p>

  <p class="bodytext"><b>环佩：</b>《后汉书·后纪》：“居有保阿之训，动有环佩之响。”</p>
</body>
</html>