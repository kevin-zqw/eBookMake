<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>早入荥阳界</title>
  <link href="../Styles/style0001.css" rel="stylesheet" type="text/css"/>
</head>
<body id="385209">
  <h2 class="tpl-185-title-2">早入荥阳界</h2>

  <p class="poem-center-first">泛舟入荥泽，兹邑乃雄藩。</p>

  <p class="poem-center">河曲闾阎隘，川中烟火繁。</p>

  <p class="poem-center">因人见风俗，入境闻方言。</p>

  <p class="poem-center">秋晚田畴盛<sup>①</sup>，朝光市井喧。</p>

  <p class="poem-center">渔商波上客，鸡犬岸旁村。</p>

  <p class="poem-center-last">前路白云外，孤帆安可论。</p>

  <p class="bodytext-zh">【校】</p>

  <p class="bodytext">①晚，《文苑英华》作“野”。</p>

  <p class="bodytext-zh">【注】</p>

  <p class="bodytext"><b>荥阳：</b>《唐书·地理志》：河南道郑州荥阳郡有荥阳县。</p>

  <p class="bodytext"><b>荥泽：</b>成按：《史记正义》：“荥泽在郑州荥泽县西北四里，今无水，成平地。”是荥泽在唐时巳成平陆，岂能泛舟？盖谓泛舟大河，以入荥阳之界耳。荥阳、荥泽地本相连，取古文之名以为今地之称，诗家盖多有之。</p>

  <p class="bodytext"><b>田畴：</b>韦昭《国语》解：“谷地为田，麻地为畴。”杜预《左传注》：“并畔为畴。”</p>

  <p class="bodytext"><b>渔商：</b>郭璞《江赋》：“溯洄沿流，或渔或商。”《水经注》：“江阅渔商，川交樵隐。”</p>
</body>
</html>