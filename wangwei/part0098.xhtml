<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>献始兴公</title>
  <link href="../Styles/style0001.css" rel="stylesheet" type="text/css"/>
</head>
<body id="463609">
  <h2 class="tpl-185-title-2">献始兴公</h2>

  <p class="poem-center-first">宁栖野树林，宁饮涧水流<sup>①</sup>。</p>

  <p class="poem-center">不用食粱肉<sup>②</sup>，崎岖见王侯。</p>

  <p class="poem-center">鄙哉匹夫节，布褐将白头。</p>

  <p class="poem-center">任智诚则短，守仁固其优。</p>

  <p class="poem-center">侧闻大君子，安问党与雠。</p>

  <p class="poem-center">所不卖公器，动为苍生谋。</p>

  <p class="poem-center">贱子跪自陈，可为帐下不？</p>

  <p class="poem-center-last">感激有公议，曲私非所求。</p>

  <p class="bodytext-zh">【校】</p>

  <p class="bodytext">①水，《文苑英华》作“中”。</p>

  <p class="bodytext">②食，顾元纬本、凌本俱作“坐”。</p>

  <p class="bodytext-zh">【注】</p>

  <p class="bodytext"><b>【原注】</b>时拜右拾遗。</p>

  <p class="bodytext"><b>始兴公：</b>按刘昫《唐书》张九龄本传：“开元二十一年十二月，拜中书侍郎、同中书门下平章事。明年，迁中书令。二十三年，加金紫光禄大夫，累封始兴县伯。二十四年，迁尚书右丞相，罢知政事。坐引非其人，左迁荆州大都督府长史。俄请归拜墓，因遇疾卒。”而宋祁《唐书》本传以封始兴伯为贬荆州长史后事，非也，当以刘书为正。</p>

  <p class="bodytext"><b>粱肉：</b>《国语》：“食必粱肉，衣必文绣。”</p>

  <p class="bodytext"><b>大君子：</b>《汉书·董仲舒传》：“故不足称于大君子之门也。”</p>

  <p class="bodytext"><b>党雠：</b>刘琨诗：“尚能隆二伯，安问党与雠。”</p>

  <p class="bodytext"><b>贱子：</b>应休琏诗：“避席跪自陈，贱子实空虚。”</p>

  <p class="bodytext"><b>帐下：</b>《三国志》：“乐进以胆烈从太祖，为帐下吏。”《世说》：“王丞相主簿欲检校帐下。”《晋书·石崇传》：“乃密货崇帐下，问其所以。”</p>
</body>
</html>