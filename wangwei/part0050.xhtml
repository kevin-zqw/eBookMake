<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>饭覆釜山僧</title>
  <link href="../Styles/style0001.css" rel="stylesheet" type="text/css"/>
</head>
<body id="261257">
  <h2 class="tpl-185-title-2">饭覆釜山僧</h2>

  <p class="poem-center-first">晚知清净理，日与人群疏。</p>

  <p class="poem-center">将候远山僧，先期扫敝庐。</p>

  <p class="poem-center">果从云峰里，顾我蓬蒿居。</p>

  <p class="poem-center">藉草饭松屑，焚香看道书。</p>

  <p class="poem-center">燃灯昼欲尽，鸣磬夜方初。</p>

  <p class="poem-center">已悟寂为乐，此生闲有馀<sup>①</sup>。</p>

  <p class="poem-center-last">思归何必深，身世犹空虚。</p>

  <p class="bodytext-zh">【校】</p>

  <p class="bodytext">①生，一作“日”。</p>

  <p class="bodytext-zh">【注】</p>

  <p class="bodytext"><b>覆釜山：</b>成按：山名覆釜者，不止一处，然右丞所指疑在长安，未详所在。</p>

  <p class="bodytext"><b>敝庐：</b>《左传》：“小人粪除先人之敝庐。”</p>

  <p class="bodytext"><b>云峰：</b>江淹诗：“平明望云峰。”</p>

  <p class="bodytext"><b>蓬蒿居：</b>赵岐《三辅决录》注：“张仲蔚，扶风人也。少与同郡魏景卿隐身不仕。明天官，博物，好为诗赋。所居蓬蒿没人也。”</p>

  <p class="bodytext"><b>松屑：</b>江淹《报袁叔明书》：“朝餐松屑，夜诵仙经。”又《青苔赋》：“咀松屑以高想，捧丹经而永慕。”</p>

  <p class="bodytext"><b>初夜：</b>《遗教经》：“汝等比丘，昼则勤心修习善法，无令失时。初夜后夜，亦勿有废。中夜诵经，以自消息。”</p>
</body>
</html>