<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>偶然作六首</title>
  <link href="../Styles/style0001.css" rel="stylesheet" type="text/css"/>
</head>
<body id="405092">
  <h2 class="tpl-185-title-2">偶然作六首</h2>

  <h3 class="text-title-3-c" id="AUTO_ID_24">其一</h3>

  <p class="poem-center-first">楚国有狂夫，茫然无心想。</p>

  <p class="poem-center">散发不冠带，行歌南陌上。</p>

  <p class="poem-center">孔丘与之言，仁义莫能奖。</p>

  <p class="poem-center">未尝肯问天，何事须击壤。</p>

  <p class="poem-center-last">复笑采薇人，胡为乃长往。</p>

  <p class="bodytext-zh">【校】</p>

  <p class="bodytext">①密树，刘本、顾元纬本俱作“树密”。</p>

  <p class="bodytext-zh">【注】</p>

  <p class="bodytext"><b>楚狂：</b>《高士传》：“陆通，字接舆，楚人也。好养性，躬耕以为食。楚昭王时，通见楚政无常，乃佯狂不仕，故时人谓之‘楚狂’。孔子适楚，楚狂接舆游其门曰：‘凤兮凤兮，何如德之衰也。来世不可待，往世不可追也。天下有道，圣人成焉；天下无道，圣人生焉；方今之时，仅免刑焉。福轻乎羽，莫之知载；祸重乎地，莫之知避。已乎已乎，临人以德。殆乎殆乎，画地而趋。迷阳迷阳，无伤吾行。郤曲郤曲，无伤吾足。山木自寇也，膏火自煎也。桂可食，故伐之；漆可用，故割之。人皆知有用之用，而不知无用之用也。’孔子下车，欲与之言，趋而避之，不得与之言。”</p>

  <h3 class="text-title-3-c" id="AUTO_ID_25">其二</h3>

  <p class="poem-center-first">田舍有老翁，垂白衡门里。</p>

  <p class="poem-center">有时农事闲，斗酒呼邻里。</p>

  <p class="poem-center">喧聒茅檐下，或坐或复起。</p>

  <p class="poem-center">短褐不为薄，园葵固足美。</p>

  <p class="poem-center">动则长子孙，不曾向城市。</p>

  <p class="poem-center">五帝与三王，古来称天子<sup>①</sup>。</p>

  <p class="poem-center">干戈将揖让，毕竟何者是。</p>

  <p class="poem-center">得意苟为乐，野田安足鄙。</p>

  <p class="poem-center-last">且当放怀去<sup>②</sup>，行行没馀齿。</p>

  <p class="bodytext-zh">【校】</p>

  <p class="bodytext">①天，一作“君”。</p>

  <p class="bodytext">②放，一作“忘怀”，一作“志”。</p>

  <p class="bodytext-zh">【注】</p>

  <p class="bodytext"><b>垂白：</b>《汉书·杜钦传》：“诚哀老姐垂白。”师古注：“垂白者，言白发下垂也。”</p>

  <p class="bodytext"><b>短褐：</b>《列子》：“衣则裋褐，食则粢粝。”《淮南子·览冥训》：“裋褐不完。”高诱注：“褐，毛布，如今之马衣也。”又《齐俗训》：“必有菅屩跐踦，裋褐不完者。”高诱注：“楚人谓袍为裋褐大布。”《史记·秦始皇本纪》：“夫寒者利短褐，而饥者甘糟糠。”徐广曰：“短，一作‘裋’，小襦也。音竖。”《索隐》云：“赵岐曰：‘褐以毛毳织之，若马衣。或以褐编衣也。’<span class="content-word-small">（短）</span>〔裋〕，一音竖。盖谓褐布竖裁，为劳役之衣，短而且狭，故谓之短褐，亦曰竖褐。”又《孟尝君传》：“士不得短褐。”《索隐》：“短音竖。竖褐，谓褐衣而竖裁之，以其省而便事也。”《汉书·贡禹传》：“裋褐不完。”师古曰：“裋者，谓僮竖所着布长襦也。褐，毛布之衣也。裋音竖。”又《叙传》：“思有短褐之亵，儋石之畜。”《晋书·潘尼传》：“披短褐，茹藜藿。”又《刘驎之传》：“拂短褐与桓冲言话。”成按：裋褐、短褐，书传两见，今人以“裋”字为正，以“短”字为讹，非也。或谓传中“短”字皆系讹写，然考岑参诗“野花迎短褐，河柳拂长鞭”，明作“短”字用矣，岂亦以此为讹耶？</p>

  <p class="bodytext"><b>园葵：</b>陶潜诗：“好味止园葵。”</p>

  <p class="bodytext"><b>馀齿：</b>《晋书·隐逸传》：“乞还馀齿，归死岱宗。”</p>

  <h3 class="text-title-3-c" id="AUTO_ID_26">其三</h3>

  <p class="poem-center-first">日夕见太行，沉吟未能去。</p>

  <p class="poem-center">问君何以然，世网婴我故。</p>

  <p class="poem-center">小妹日成长，兄弟未有娶。</p>

  <p class="poem-center">家贫禄既薄，储蓄非有素。</p>

  <p class="poem-center">几回欲奋飞，踟蹰复相顾。</p>

  <p class="poem-center">孙登长啸台，松竹有遗处。</p>

  <p class="poem-center">相去讵几许，故人在中路。</p>

  <p class="poem-center">爱染日已薄，禅寂日已固<sup>①</sup>。</p>

  <p class="poem-center-last">忽乎吾将行<sup>②</sup>，宁俟岁云暮。</p>

  <p class="bodytext-zh">【校】</p>

  <p class="bodytext">①寂，一作“习”。</p>

  <p class="bodytext">②乎，凌本作“呼”，非。</p>

  <p class="bodytext-zh">【注】</p>

  <p class="bodytext"><b>太行：</b>《太平寰宇记》：“太行山在怀州修武县北三十二里。”《一统志》：“太行山在卫辉府辉县西五十里，西南连怀庆府界一带，峰麓虽各有名，然总呼为‘太行’。”</p>

  <p class="bodytext"><b>沉吟：</b>《后汉书·曹褒传》：“昼夜研精，沉吟专思。”</p>

  <p class="bodytext"><b>奋飞：</b>《诗》：“静言思之，不能奋飞。”毛苌《传》：“如鸟奋翼而飞去。”</p>

  <p class="bodytext"><b>长啸台：</b>《晋书》：“阮籍尝于苏门山遇孙登，与商略终古及栖神导气之术，登皆不应，籍因长啸而退。至半岭，闻有声若鸾凤之音，响乎山谷，乃登之啸也。”《太平寰宇记》：“怀州修武县有天门山，今谓之百家岩，在县西北三十七里，以岩下可容百家，因名。上有精舍，又有锻灶处，传云嵇康所居。《图经》云：百家岩有刘伶醒酒台、孙登长啸台、阮氏竹林、嵇康淬剑池，并在岩之左右。”《一统志》：“苏门山在卫辉府辉县西北七里，一名百门山。啸台在百门山上，即孙登隐居长啸之所。”</p>

  <p class="bodytext"><b>爱染：</b>《大般若经》：“于妙欲境，心不爱染。”</p>

  <p class="bodytext"><b>禅寂：</b>《维摩诘经》：“一心禅寂，摄诸乱意。”</p>

  <p class="bodytext"><b>忽乎：</b>《楚辞》：“怀信侘傺，忽乎吾将行兮。”</p>

  <p class="bodytext"><b>岁云暮：</b>《古诗》：“凛凛岁云暮。”</p>

  <h3 class="text-title-3-c" id="AUTO_ID_27">其四</h3>

  <p class="poem-center-first">陶潜任天真，其性颇耽酒。</p>

  <p class="poem-center">自从弃官来，家贫不能有。<br/>
  九月九日时，菊花空满手。</p>

  <p class="poem-center">中心窃自思，倘有人送否。<br/>
  白衣携壶觞，果来遗老叟。<sup>①</sup></p>

  <p class="poem-center">且喜得斟酌，安问升与斗。</p>

  <p class="poem-center">奋衣野田中，今日嗟无负<sup>②</sup>。</p>

  <p class="poem-center">兀傲迷东西，簔笠不能守。</p>

  <p class="poem-center">倾倒彊行行，酣歌归五柳。</p>

  <p class="poem-center-last">生事不曾问，肯愧家中妇<sup>③</sup>？</p>

  <p class="bodytext-zh">【校】</p>

  <p class="bodytext">①《河岳英灵集》作“白衣携觞来，果不违老叟”。</p>

  <p class="bodytext">②负，顾元纬本、凌本俱作“有”。</p>

  <p class="bodytext">③妇，顾元纬本、凌本俱作“帚”，非。</p>

  <p class="bodytext-zh">【注】</p>

  <p class="bodytext"><b>陶潜：</b>《宋书》：“陶潜性嗜酒，家贫不能恒得。亲旧知其如此，或置酒招之，造饮辄尽，期在必醉。为彭泽令，郡遣督邮至，县吏白应束带见之，潜叹曰：‘我不能为五斗米折腰向乡里小人。’即日解印绶去职。”</p>

  <p class="bodytext"><b>白衣：</b>见四卷“陶潜菊”注。</p>

  <p class="bodytext"><b>斟酌：</b>陶潜诗：“过门更相呼，有酒斟酌之。”</p>

  <p class="bodytext"><b>奋衣：</b>《世说》：“郭林宗奋衣而去。”</p>

  <p class="bodytext"><b>兀傲：</b>陶潜诗：“规规一何愚，兀傲差若颖。”</p>

  <p class="bodytext"><b>家中妇：</b>成按：渊明《与子书》曰“尝感孺仲贤妻之言，败絮自拥，何惭儿子”云云，右丞所谓“肯愧家中妇”者，正隐括此语也。顾元纬改“妇”字作“帚”字，且云：实用《汉纪》“家有敝帚”语，诸本作“家中妇”，虽“帚”、“妇”同韵，恐义不可解，今据《汉纪》改作“帚”。非也。或以渊明有“邻靡二仲，室无莱妇”之语，谓渊明安得有贤妇而愧之？考《南史·陶潜传》：“其妻翟氏，志趣亦同，能安苦节，夫耕于前，妻锄于后。”不可谓无贤妇也。其云“室无莱妇”者，当是翟卒之后，故云，不得据此作证。且“肯愧家中帚”较之“肯愧家中妇”，不更难解乎？</p>

  <h3 class="text-title-3-c" id="AUTO_ID_28">其五</h3>

  <p class="poem-center-first">赵女弹箜篌，复能邯郸舞。</p>

  <p class="poem-center">夫婿轻薄儿，斗鸡事齐主。</p>

  <p class="poem-center">黄金买歌笑，用钱不复数。</p>

  <p class="poem-center">许史相经过，高门盈四牡。</p>

  <p class="poem-center">客舍有儒生，昂藏出邹鲁。</p>

  <p class="poem-center">读书三十年，腰下无尺组<sup>①</sup>。</p>

  <p class="poem-center-last">被服圣人教，一生自穷苦。</p>

  <p class="bodytext-zh">【校】</p>

  <p class="bodytext">①下，一作“间”。</p>

  <p class="bodytext-zh">【注】</p>

  <p class="bodytext"><b>箜篌：</b>《释名》：“箜篌，此师延所作，靡靡之乐也。后出于桑间濮上之地，盖空国之侯所存也。师涓为晋平公鼓焉。郑、卫分其地而有之，遂号郑卫之音，谓之淫乐也。”刘昫《唐书》：“箜篌，汉武帝使乐人侯调所作，以祠太乙。或云侯辉所作，其声坎坎应节，谓之‘坎侯’，声讹为‘箜篌’。或谓师延靡靡之乐，非也。旧说亦依琴制，今按其形，似瑟而小，七弦，用拨弹之，如琵琶。”</p>

  <p class="bodytext"><b>邯郸舞：</b>刘劭《赵都赋》：“狄鞮妙音，邯郸才舞。”</p>

  <p class="bodytext"><b>轻薄儿：</b>沈约诗：“洛阳繁华子，长安轻薄儿。”</p>

  <p class="bodytext"><b>斗鸡：</b>《庄子》：“纪渻子为王养斗鸡。”陆德明注：“王，齐王也。”</p>

  <p class="bodytext"><b>许史：</b>《汉书》：“上无许史之属。”应劭曰：“许伯，宣帝皇后父。史高，宣帝外家也。”师古曰：“许氏、史氏有外属之恩。”</p>

  <p class="bodytext"><b>四牡：</b>《诗》：“四牡孔阜。”</p>

  <p class="bodytext"><b>昂藏：</b>陆机《孝侯周处碑》：“汪洋延阙之旁，昂藏寮寀之上。”</p>

  <p class="bodytext"><b>邹鲁：</b>《史记》：“邹、鲁滨洙、泗，犹有周公遗风，俗好儒，备于礼。”</p>

  <h3 class="text-title-3-c" id="AUTO_ID_29">其六<sup>①</sup></h3>

  <p class="poem-center-first">老来懒赋诗，惟有老相随。</p>

  <p class="poem-center">宿世谬词客<sup>②</sup>，前身应画师。</p>

  <p class="poem-center">不能舍馀习，偶被世人知<sup>③</sup>。</p>

  <p class="poem-center-last">名字本皆是，此心还不知<sup>④</sup>。</p>

  <p class="bodytext-zh">【校】</p>

  <p class="bodytext">①《万首唐人绝句》采“宿世谬词客”四句作一绝，题曰《题辋川图》。</p>

  <p class="bodytext">②宿世，《唐诗纪事》作“当代”。</p>

  <p class="bodytext">③世，《万首唐人绝句》、《唐诗纪事》俱作“时”。</p>

  <p class="bodytext">④叠用二“知”字，疑误。</p>

  <p class="bodytext-zh">【注】</p>

  <p class="bodytext"><b>馀习：</b>《维摩诘经》：“深入缘起，断诸邪见，有无二边，无复馀习。”</p>
</body>
</html>