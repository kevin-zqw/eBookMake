<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>赋得清如玉壶冰</title>
  <link href="../Styles/style0001.css" rel="stylesheet" type="text/css"/>
</head>
<body id="1090393">
  <h2 class="tpl-185-title-2">赋得清如玉壶冰<sup>①</sup></h2>

  <p class="poem-center-first">藏冰玉壶里，冰水类方诸<sup>②</sup>。</p>

  <p class="poem-center">未共销丹日，还同照绮疏。</p>

  <p class="poem-center">抱明中不隐，含净外疑虚。</p>

  <p class="poem-center">气似庭霜积，光言砌月馀<sup>③</sup>。</p>

  <p class="poem-center">晓凌飞鹊镜，宵映聚萤书。</p>

  <p class="poem-center-last">若向夫君比，清心尚不如<sup>④</sup>。</p>

  <p class="bodytext-zh">【校】</p>

  <p class="bodytext">①凌本、《文苑英华》皆无“赋得”二字。</p>

  <p class="bodytext">②《文苑英华》作“玉壶何用好，偏许素冰居”。</p>

  <p class="bodytext">③言，《毛氏试帖》本作“涵”。</p>

  <p class="bodytext">④《文苑英华》作“若向贪夫比，贞心定不馀”。又“如”字，顾元纬本、凌本俱作“知”。</p>

  <p class="bodytext-zh">【注】</p>

  <p class="bodytext"><b>【原注】</b>京兆府试，时年十九。</p>

  <p class="bodytext"><b>清如玉壶冰：</b>鲍照《白头吟》：“清如玉壶冰。”</p>

  <p class="bodytext"><b>方诸：</b>郑康成《周礼注》：“鉴，镜属，取水者，世谓之方诸。”《淮南子》：“方诸见月则津而为水。”高诱注：“方诸，阴燧大蛤也。熟摩拭令热。月盛时，以向月下则水生，以铜盘受之，下水数滴。”</p>

  <p class="bodytext"><b>绮疏：</b>《后汉书·梁冀传》：“窗牖皆有绮疏青琐。”章怀太子注：“绮疏，谓镂为绮文也。”</p>

  <p class="bodytext"><b>飞鹊镜：</b>《神异传》：“有夫妇相别，破镜，人各执半以为信。其妻与人通，镜化为鹊，飞至夫前，夫乃知之。后人因铸镜为鹊，安背上。”吴均诗：“愿为飞鹊镜，翩翩照离别。”</p>

  <p class="bodytext"><b>聚萤书：</b>《晋书》：“车胤恭勤不倦，博学多通。家贫，不常得油，夏月则练囊盛数十萤火以照书，以夜继日焉。”</p>
</body>
</html>