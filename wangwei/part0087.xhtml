<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>济上四贤咏三首</title>
  <link href="../Styles/style0001.css" rel="stylesheet" type="text/css"/>
</head>
<body id="396770">
  <h2 class="tpl-185-title-2">济上四贤咏三首</h2>

  <h3 class="text-title-3-c" id="AUTO_ID_21">崔录事</h3>

  <p class="poem-center-first">解印归田里，贤哉此丈夫。</p>

  <p class="poem-center">少年曾任侠，晚节更为儒。</p>

  <p class="poem-center">遁世东山下<sup>①</sup>，因家沧海隅。</p>

  <p class="poem-center-last">已闻能狎鸟，余欲共乘桴。</p>

  <p class="bodytext-zh">【校】</p>

  <p class="bodytext">①世，《文苑英华》作“迹”。</p>

  <p class="bodytext-zh">【注】</p>

  <p class="bodytext"><b>录事：</b>按《杜氏通典·大唐官品》：流内有门下省录事，从七品；詹事府录事，正九品；京兆、河南、太原府、九寺、少府、将作监录事，都督、都护府、上州录事，国子监、亲王府录事，京县录事，公主邑司录事，俱从九品。又流外有诸卫都水监羽林军录事，宫苑总监录事，亲勋翊勋府录事，九寺、少府、将作军器监府、都水宫苑总监府京及东都市平准诸陵署录事，诸牧园苑监录事，诸仓监诸关津录事，太子亲勋翊卫府录事，诸王府国司录事。</p>

  <p class="bodytext"><b>贤哉：</b>张景阳诗：“行人<span class="content-word-small">（多）</span>〔为〕陨涕，贤哉此丈夫。”</p>

  <p class="bodytext"><b>任侠：</b>《史记》：“季布者，楚人也。为气任侠，有名于楚。”如淳曰：“相与信为任，同是非为侠。所谓‘权行州里，力折公卿’者也。或曰：任，气力也；侠，俜也。”师古曰：“任谓任使其气力。侠之言挟也，以权力挟辅人也。”<a id="new-note1" name="398702" href="../Text/part0087.xhtml#new-notef1"><sup>[1]</sup></a></p>

  <p class="bodytext"><b>狎鸟：</b>《列子》：“海上之人有好鸥鸟者，每旦之海上，从鸥鸟游。鸥鸟之至者，百住而不止。其父曰：‘吾闻鸥鸟皆从汝游，汝取来吾玩之。’明日之海上，鸥鸟舞而不下也。”江淹诗：“物我但忘怀，可以狎鸥鸟。”</p>

  <h3 class="text-title-3-c" id="AUTO_ID_22">成文学</h3>

  <p class="poem-center-first">宝剑千金装，登君白玉堂。</p>

  <p class="poem-center">身为平原客，家有邯郸娼。</p>

  <p class="poem-center">使气公卿座，论心游侠场<sup>①</sup>。</p>

  <p class="poem-center-last">中年不得志<sup>②</sup>，谢病客游梁。</p>

  <p class="bodytext-zh">【校】</p>

  <p class="bodytext">①心，《文苑英华》作“交”。</p>

  <p class="bodytext">②志，《文苑英华》作“意”。</p>

  <p class="bodytext-zh">【注】</p>

  <p class="bodytext"><b>文学：</b>按《唐书·百官志》：东宫官有文学三人，正六品下，分知经籍，侍奉文章。王府官有文学一人，从六品上，掌校典籍，侍从文章。至诸州文学，乃德宗时改博士为之，德宗以前无此称也。玩“谢病游梁”之句，当是为诸王文学者。</p>

  <p class="bodytext"><b>白玉堂：</b>《相逢行》古辞：“黄金为君门，白玉为君堂。”</p>

  <p class="bodytext"><b>平原客：</b>《史记》：“平原君喜宾客，宾客盖至者数千人。”</p>

  <p class="bodytext"><b>邯郸娼：</b>古辞：“上有双尊酒，作使邯郸娼。”</p>

  <p class="bodytext"><b>使气：</b>《南史》：“傅縡负才使气，凌侮人物。”</p>

  <p class="bodytext"><b>游梁：</b>《史记》：“司马相如为武骑常侍，非其好也。会景帝不好辞赋，是时梁孝王来朝，从游说之士齐人邹阳、淮阴枚乘、吴庄忌夫子之徒，相如见而悦之，因病免，客游梁。梁孝王令与诸生同舍。”</p>

  <h3 class="text-title-3-c" id="AUTO_ID_23">郑霍二山人<sup>①</sup></h3>

  <p class="poem-center-first">翩翩繁华子<sup>②</sup>，多出金张门<sup>③</sup>。</p>

  <p class="poem-center">幸有先人业，早蒙明主恩<sup>④</sup>。</p>

  <p class="poem-center">童年且未学，肉食骛华轩。</p>

  <p class="poem-center">岂乏中林士<sup>⑤</sup>，无人献至尊<sup>⑥</sup>。</p>

  <p class="poem-center">郑公老泉石<sup>⑦</sup>，霍子安丘樊。</p>

  <p class="poem-center">卖药不二价，著书盈万言<sup>⑧</sup>。</p>

  <p class="poem-center">息阴无恶木，饮水必清源。</p>

  <p class="poem-center-last">吾贱不及议<sup>⑨</sup>，斯人竟谁论。</p>

  <p class="bodytext-zh">【校】</p>

  <p class="bodytext">①《河岳英灵集》、《文苑英华》并作“寄崔郑二山人”。</p>

  <p class="bodytext">②繁，《河岳英灵集》作“京”。</p>

  <p class="bodytext">③出，《文苑英华》作“事”。</p>

  <p class="bodytext">④早蒙，《河岳英灵集》作“思逢”，《文苑英华》作“早逢”。⑤乏，《河岳英灵集》作“知”。</p>

  <p class="bodytext">⑥献，顾元纬本、凌本、《河岳英灵集》俱作“荐”。</p>

  <p class="bodytext">⑦公，《河岳英灵集》、《文苑英华》俱作“生”。</p>

  <p class="bodytext">⑧盈，一作“仍”。</p>

  <p class="bodytext">⑨吾，《河岳英灵集》作“余”。</p>

  <p class="bodytext-zh">【注】</p>

  <p class="bodytext"><b>繁华子：</b>阮籍诗：“昔日繁华子。”吕延济注：“繁华，喻人美盛如春花之繁。”</p>

  <p class="bodytext"><b>金张：</b>《汉书》：“功臣之后，惟有金氏、张氏亲近贵宠，比于外戚。”</p>

  <p class="bodytext"><b>先人业：</b>《国语》：“朝夕处事，犹恐忘先人之业。”</p>

  <p class="bodytext"><b>华轩：</b>华轩，车之美者。江淹诗：“金张服貂冕，许史乘华轩。”</p>

  <p class="bodytext"><b>中林士：</b>王康琚诗：“今虽盛明世，能无中林士。”</p>

  <p class="bodytext"><b>至尊：</b>《唐六典》：“凡夷夏之通称天子曰皇帝，臣下内外兼称曰至尊。”</p>

  <p class="bodytext"><b>卖药：</b>《后汉书》：“韩康字伯休，京兆霸陵人。常采药名山，卖于长安市，口不二价，三十馀年。时有女子从康买药，康守价不移。女子怒曰：‘公是韩伯休那？乃不二价乎？’康叹曰：‘我本欲避名，今小女子皆知有我焉，何用药为？’乃遁入霸陵山中。”</p>

  <p class="bodytext"><b>恶木：</b>陆机诗：“渴不饮盗泉水，热不息恶木阴。”</p>

  <p class="note"><a id="new-notef1" name="404600" href="../Text/part0087.xhtml#new-note1">[1]</a> “师古曰”云云，系《汉书·季布传》注文。</p>
</body>
</html>