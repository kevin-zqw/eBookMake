<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>敕借岐王九成宫避暑应教</title>
  <link href="../Styles/style0001.css" rel="stylesheet" type="text/css"/>
</head>
<body id="851642">
  <h2 class="tpl-185-title-2">敕借岐王九成宫避暑应教<sup>①</sup></h2>

  <p class="poem-center-first">帝子远辞丹凤阙，</p>

  <p class="poem-center">天书遥借翠微宫。</p>

  <p class="poem-center">隔窗云雾生衣上，</p>

  <p class="poem-center">卷幔山泉入镜中。</p>

  <p class="poem-center">林下水声喧语笑，</p>

  <p class="poem-center">岩间树色隐房栊。</p>

  <p class="poem-center-last">仙家未必能胜此，<br/>
  何事吹笙向碧空<sup>②</sup>。</p>

  <p class="bodytext-zh">【校】</p>

  <p class="bodytext">①《文苑英华》于“避暑”下多“之作”二字。</p>

  <p class="bodytext">②笙，二顾本、凌本、《唐诗品汇》俱作“箫”。</p>

  <p class="bodytext-zh">【注】</p>

  <p class="bodytext"><b>九成宫：</b>《雍录》：“九成宫在凤翔府麟游县，本隋仁寿宫，文帝以避暑，每岁春往冬还。文帝竟终于此宫。太宗欲以宫奉高祖，高祖恶之，不往。贞观五年，太宗自修缮，以备清暑，改为九成宫。”《陕西志》：“九成宫，其<span class="content-word-small">（趾）</span>〔址〕在麟游县城西五里之天台山。”</p>

  <p class="bodytext"><b>丹凤阙：</b>《唐六典》：“大明宫南面五门，正南曰丹凤门，丹凤门内正殿曰含元殿。”</p>

  <p class="bodytext"><b>翠微宫：</b>《尔雅·释山》云：“未及上，翠微。”郭璞注：“近上旁陂。”邢昺疏：“谓未及顶上，在旁陂陀之处，名翠微。一说山气青缥色，故曰‘翠微’也。”右丞所谓“翠微宫”，盖取此意，与终南山之翠微宫无涉。</p>

  <p class="bodytext"><b>吹笙：</b>用周灵王太子晋事，见五卷“浮丘公”注中。</p>
</body>
</html>