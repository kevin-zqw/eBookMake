<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>奉和圣制暮春送朝集使归郡应制</title>
  <link href="../Styles/style0001.css" rel="stylesheet" type="text/css"/>
</head>
<body id="950786">
  <h2 class="tpl-185-title-2">奉和圣制暮春送朝集使归郡应制</h2>

  <p class="poem-center-first">万国仰宗周，衣冠拜冕旒。</p>

  <p class="poem-center">玉乘迎大客，金节送诸侯。</p>

  <p class="poem-center">祖席倾三省，褰帷向九州。</p>

  <p class="poem-center">杨花飞上路，槐色荫通沟。</p>

  <p class="poem-center">来预钧天乐，归分汉主忧。</p>

  <p class="poem-center-last">宸章类河汉<sup>①</sup>，垂象满中州<sup>②</sup>。</p>

  <p class="bodytext-zh">【校】</p>

  <p class="bodytext">①一作“宸章在云汉”。</p>

  <p class="bodytext">②中，一作“皇”。</p>

  <p class="bodytext-zh">【注】</p>

  <p class="bodytext"><b>朝集使：</b>《唐六典》：“凡天下朝集使皆令都督、刺史及上佐更为之；若边要州都督、刺史及诸州水旱成分，则他官代焉。皆以十月二十五日至于京师，十月一日户部引见讫，于尚书省与群官礼见，然后集于考堂，应考绩之事。元日，陈其贡篚于殿庭。”《唐书·礼乐志》：“设诸州朝集使位：都督、刺史三品以上位于文、武官三品之东、西，四品以下分方位于文、武官当品之下。”</p>

  <p class="bodytext"><b>宗周：</b>毛苌《诗传》：“宗周，镐京也。”《博物志》：“周自后稷至于文、武，皆都关中，号为宗周。”《舆地广记》：“京兆府本周室所居，谓之宗周。”</p>

  <p class="bodytext"><b>玉乘：</b>江淹《恨赋》：“丧金舆及玉乘。”李善注：“玉乘，玉辂也。”</p>

  <p class="bodytext"><b>大客：</b>《周礼》：“大行人掌大宾之礼及大客之仪，以亲诸侯。”郑康成注：“大宾，要服以内诸侯。大客，谓其孤卿。”</p>

  <p class="bodytext"><b>金节：</b>《周礼》：“山国用虎节，土国用人节，泽国用龙节，皆以金为之。”郑康成注：“诸侯使臣行頫聘，则以金节授之，以为行道之信也。”</p>

  <p class="bodytext"><b>三省：</b>三省，唐时以尚书省、门下省、中书省为三省。</p>

  <p class="bodytext"><b>褰帷：</b>《后汉书》：“贾琮为冀州刺史。旧典，传车骖驾，垂赤帷裳，迎于州界。及琮之部，升车言曰：‘刺史当远视广听，纠察美恶，何有反垂帷裳以自掩塞乎？’乃命御者褰之。百城闻风，自然竦震。”</p>

  <p class="bodytext"><b>通沟：</b>左思《魏都赋》：“疏通沟以滨路，罗青槐以荫涂。”</p>

  <p class="bodytext"><b>钧天：</b>《史记》：“赵简子疾，五日不知人。寤，语大夫曰：‘我之帝所甚乐，与百神游于钧天，广乐九奏万舞，不类三代之乐，其声动人心。’”</p>

  <p class="bodytext"><b>乐：</b>当作洛音，对下“忧”字，与沈佺期“称觞献寿乐钧天”同意。</p>

  <p class="bodytext"><b>中州：</b>《列子》：“从中州以东。”嵇康《琴赋》：“放肆大川，济乎中州。”李善注：“中州，犹中国也。”张铣注：“中州，帝都也。”</p>
</body>
</html>