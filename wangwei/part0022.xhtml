<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>奉寄韦太守陟</title>
  <link href="../Styles/style0001.css" rel="stylesheet" type="text/css"/>
</head>
<body id="172670">
  <h2 class="tpl-185-title-2">奉寄韦太守陟</h2>

  <p class="poem-center-first">荒城自萧索，万里山河空。</p>

  <p class="poem-center">天高秋日迥，嘹唳闻归鸿。</p>

  <p class="poem-center">寒塘映衰草，高馆落疏桐。</p>

  <p class="poem-center">临此岁方晏，顾景咏悲翁<sup>①</sup>。</p>

  <p class="poem-center-last">故人不可见，寂寞平林东。</p>

  <p class="bodytext-zh">【校】</p>

  <p class="bodytext">①咏，《唐诗品汇》作“问”。</p>

  <p class="bodytext-zh">【注】</p>

  <p class="bodytext"><b>韦陟：</b>按，刘昫《唐书》韦陟本传：“陟累官吏部侍郎，为李林甫所忌，出为襄阳太守，历陈留采访使，以亲累贬钟离太守，寻移河东太守。肃宗即位，起为吴郡太守，累官吏部尚书。因宗人伐墓柏，坐不能禁，出为绛州刺史。”凡五为太守。右丞寄此诗时，不知为何郡太守也。本传云：“陟丁父忧，居丧过礼。自此杜门不出八年。与弟斌相劝励，探讨典坟，不舍昼夜，文华当代，俱有盛名，于时才名之士王维、崔颢、卢象等，常与陟唱和游处。”</p>

  <p class="bodytext"><b>嘹唳：</b>陶弘景诗：“凄切嘹唳伤夜情。”《韵会》：“嘹，唳雁声。”</p>

  <p class="bodytext"><b>寒塘：</b>何逊诗：“露湿寒塘草。”</p>

  <p class="bodytext"><b>疏桐：</b>梁元帝诗：“楼前飘密柳，井上落疏桐。”</p>

  <p class="bodytext"><b>岁方晏：</b>谢庄《月赋》：“月既没兮露欲晞，岁方晏兮无与归。”</p>

  <p class="bodytext"><b>悲翁：</b>按，《宋书》汉鼓吹铙歌十八曲，二曰《思悲翁》。陆机《鼓吹赋》：“咏悲翁之流思。”沈炯诗：“杖策寻遗老，歌啸咏悲翁。”庾信《竹杖赋》：“拉虎捭熊，予犹稚童；观形察貌，子实悲翁。”</p>

  <p class="bodytext"><b>平林：</b>毛苌《诗传》：“平林，林木之在平地者也。”</p>
</body>
</html>