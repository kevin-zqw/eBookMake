<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>敕赐百官樱桃</title>
  <link href="../Styles/style0001.css" rel="stylesheet" type="text/css"/>
</head>
<body id="843788">
  <h2 class="tpl-185-title-2">敕赐百官樱桃</h2>

  <p class="poem-center-first">芙蓉阙下会千官，</p>

  <p class="poem-center">紫禁朱樱出上兰。</p>

  <p class="poem-center">总是寝园春荐后<sup>①</sup>，<br/>
  非关御苑鸟衔残。</p>

  <p class="poem-center">归鞍竞带青丝笼，</p>

  <p class="poem-center">中使频倾赤玉盘。</p>

  <p class="poem-center-last">饱食不须愁内热<sup>②</sup>，<br/>
  大官还有蔗浆寒<sup>③</sup>。</p>

  <p class="bodytext-zh">【校】</p>

  <p class="bodytext">①总，《文苑英华》作“才”。</p>

  <p class="bodytext">②愁，《文苑英华》作“忧”。</p>

  <p class="bodytext">③蔗，《文苑英华》作“柘”。</p>

  <p class="bodytext-zh">【注】</p>

  <p class="bodytext"><b>【原注】</b>时为文部郎中。</p>

  <p class="bodytext"><b>文部：</b>《唐书·百官志》：“吏部郎中二人，正五品上。”“天宝十一载改吏部曰文部，至德二载复旧。”</p>

  <p class="bodytext"><b>芙蓉阙：</b>车<img alt="" class="normal-img-h1" src="../Images/image00354.jpeg"/>诗：“重关如隐起，双阙似芙蓉。”庾信诗：“长虹双瀑布，圆阙两芙蓉。”</p>

  <p class="bodytext"><b>紫禁：</b>谢庄《宣贵妃诔》：“收华紫禁。”李善注：“王者之宫，以象紫微，故谓宫中为紫禁。”吕延济注：“紫禁即紫宫，天子所居也。”</p>

  <p class="bodytext"><b>朱樱：</b>左思《蜀都赋》：“朱樱春熟。”颜师古《汉书》注：“樱桃，即今之朱樱也。《礼记》谓之含桃，《尔雅》谓之荆桃。”《本草图经》：“樱桃其实熟时，深红色者谓之朱樱；紫色，皮里有细黄点者谓之紫樱。”</p>

  <p class="bodytext"><b>上兰：</b>《三辅黄图》：“上林苑有上兰观。”</p>

  <p class="bodytext"><b>寝园：</b>寝，寝庙；园，园陵也。《三辅黄图》：“孝文太后、孝昭太后皆有寝园。”《演繁露》：“古不墓祭，祭必于庙，庙皆有寝，故也。凡庙列诸寝前，寝则位乎庙后，以象人君之前朝后寝也。凡寝之有衣冠、几杖象生之具者，即在庙之寝也。秦人始于墓侧立寝，汉世因之，诸陵皆有园寝。”</p>

  <p class="bodytext"><b>春荐：</b>成按：《月令》：“仲夏之月，天子乃以雏尝黍，羞以含桃，先荐寝庙。”《淮南》、《吕览》诸书皆同。唐李绰《岁时记》云：“四月一日，内园进樱桃，寝园荐讫，颁赐百官各有差。”亦是孟夏事。惟《汉书·叔孙通传》云：“古者有春尝果，方今樱桃熟，可献，愿陛下出，因取樱桃献宗庙。”师古曰：“《礼记》曰：‘仲春之月，羞以含桃，先荐寝庙。’即此樱桃也。今所谓朱樱者是也。”右丞诗中用“春荐”字，当是其时虽四月一日，而节令未改，尚在暮春，否则因师古之注而误也。</p>

  <p class="bodytext"><b>鸟衔：</b>高诱《吕氏春秋》注：“含桃，樱桃，莺鸟所含食，故言含桃。”《史记索隐》：“张揖云：樱桃一名含桃，《吕氏春秋》云‘莺鸟所含，故曰含桃。’《尔雅》谓之荆桃也。”</p>

  <p class="bodytext"><b>青丝笼：</b>《陌上桑》古辞：“青丝为笼系，桂枝为笼钩。”</p>

  <p class="bodytext"><b>赤玉盘：</b>《艺文类聚》：“史云：后汉明帝于月夜宴群臣于照园，太官进樱桃，以赤瑛为盘，赐群臣。月下视之，盘与樱桃同色，群臣皆笑云是空盘。”</p>

  <p class="bodytext"><b>内热：</b>《食疗本草》：“樱桃食多无损，但发虚热耳。”</p>

  <p class="bodytext"><b>蔗浆：</b>《楚辞》：“臑鳖炮羔，有柘浆些。”王逸注：“柘，藷蔗也。取藷蔗之汁为浆饮也。”《汉书·礼乐志》：“泰尊柘浆析朝酲。”应劭注：“柘浆，取甘柘汁以为饮也。柘与蔗同。”</p>

  <h4 class="text-title-4">同咏</h4>

  <p class="author-r">右补阙 崔兴宗</p>

  <p class="poem-center-first">未央朝谒正逶迤，</p>

  <p class="poem-center">天上樱桃锡此时。</p>

  <p class="poem-center">朱实初传九华殿，</p>

  <p class="poem-center">繁花旧杂万年枝。</p>

  <p class="poem-center">全胜晏子江南橘<sup>①</sup>，<br/>
  莫比潘家大谷梨。</p>

  <p class="poem-center-last">闻道令人好颜色，<br/>
  《神农本草》自应知。</p>

  <p class="bodytext-zh">【校】</p>

  <p class="bodytext">①全，诸本皆作“未”，非是，今从《文苑英华》、《唐诗纪事》作“全”。</p>

  <p class="bodytext-zh">【注】</p>

  <p class="bodytext"><b>逶迤：</b>成按：《说文》：“逶迤，袤去之貌。”从移尔切。<a id="new-note1" name="849464" href="../Text/part0222.xhtml#new-notef1"><sup>[1]</sup></a>《韵会》：“逶迤行貌。”从唐何切。皆与本韵不合，且义亦难通，当是“委蛇”之讹，作委曲自得解为是。</p>

  <p class="bodytext"><b>九华殿：</b>《博物志》：“西王母遣使乘白鹿，告帝当来，乃供帐九华殿以待之。”《初学记》：《洛阳宫殿簿》有九华殿。</p>

  <p class="bodytext"><b>晏子橘：</b>《说苑》：“晏子将使荆，荆王闻之，谓左右曰：‘晏子，贤人也。今方来，欲辱之，何以也？’左右对曰：‘为其来也，臣请缚一人，过王而行。’于是荆王与晏子立语，有缚一人过王而行。王曰：‘何为者也？’对曰：‘齐人也。’王曰：‘何坐？’曰：‘坐盗。’王曰：‘齐人固盗乎？’晏子反顾之，曰：‘江南有橘，齐王使人取之，而树之于江北，生不为橘，乃为枳。所以然者何？其土地使之然也。今齐人居齐不盗，来之荆而盗，得无土地使之然乎？’荆王曰：‘吾欲伤子，而反自中也。’”</p>

  <p class="bodytext"><b>大谷梨：</b>潘岳《闲居赋》：“张公大谷之梨。”刘良注：“洛阳张公居大谷，有夏梨，海内惟此一树。”</p>

  <p class="bodytext"><b>好颜色：</b>陶弘景《名医别录》：“樱桃调中益脾气，令人好颜色，美志。”</p>

  <p class="note"><a id="new-notef1" name="851083" href="../Text/part0222.xhtml#new-note1">[1]</a> 《说文解字》逶、迤二字皆训“袤去之貌”，“逶”字于为切，“迤”字移尔切。</p>
</body>
</html>