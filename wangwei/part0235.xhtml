<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>过乘如禅师萧居士嵩丘兰若</title>
  <link href="../Styles/style0001.css" rel="stylesheet" type="text/css"/>
</head>
<body id="899655">
  <h2 class="tpl-185-title-2">过乘如禅师萧居士嵩丘兰若</h2>

  <p class="poem-center-first">无着天亲弟与兄，</p>

  <p class="poem-center">嵩丘兰若一峰晴。</p>

  <p class="poem-center">食随鸣磬巢乌下，</p>

  <p class="poem-center">行踏空林落叶声。</p>

  <p class="poem-center">迸水定侵香案湿，</p>

  <p class="poem-center">雨花应共石床平。</p>

  <p class="poem-center">深洞长松何所有，</p>

  <p class="poem-center-last">俨然天竺古先生。</p>

  <p class="bodytext-zh">【注】</p>

  <p class="bodytext"><b>嵩丘：</b>《艺文类聚》：“俗说曰：傅亮北征，在黄河中，垂至洛，遥见嵩高山。于时同从客在坐，问傅曰：‘潘安仁《怀旧赋》云：“前瞻太室，旁眺嵩丘。”嵩丘、太室故是一山，何以言旁眺？’亮曰：‘有嵩丘山，去太室七十里，此是写书误耳。’”《河南郡图经》：“嵩丘在县西南十五里。”</p>

  <p class="bodytext"><b>无着天亲：</b>《稽古要录》：“初，天竺国无着大士频升知足天宫，咨参慈氏惟识宗旨。及其弟天亲菩萨生西度罗阅国，发明大乘，遂相与制论。”《通塞志》：“天竺国无着出世阐教，其弟天亲所造小乘论五百部，后因无着开悟，复造大乘论五百部，世称千部论师。”《翻译名义》：“无着是初地菩萨天亲之兄。佛灭千年，从弥沙塞部出家。”</p>

  <p class="bodytext"><b>迸水：</b>《法苑珠林》：“晋浔阳庐山西有龙泉精舍，即慧远沙门之所立也。远始南度，爱其区丘，欲创寺宇，未知定方。遣诸弟子访履林涧，疲息此地，群僧并渴。率同立誓曰：‘若使此处宜立精舍，当愿神力即出佳泉。’乃以杖掘地，清泉涌出，遂畜为池，因构堂宇。”</p>

  <p class="bodytext"><b>雨花：</b>《法华经》：“佛说此经已，结跏趺坐，入于无量义处三昧，身心不动。是时，天雨曼陀罗华，摩诃曼陀罗华，曼殊沙华，摩诃曼殊沙华，而散佛上及诸大众。”</p>

  <p class="bodytext"><b>古先生：</b>《西升经》：“老子西升，开道竺乾。号古先生，善入无为。不终不始，永存绵绵。”李荣注：“竺乾者，西域之国名也，号古先生者，谓无上大道先天而生，故曰古先生，即老子之别号也。”</p>
</body>
</html>