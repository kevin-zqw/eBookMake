<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>哭孟浩然</title>
  <link href="../Styles/style0001.css" rel="stylesheet" type="text/css"/>
</head>
<body id="1179177">
  <h2 class="tpl-185-title-2">哭孟浩然<sup>①</sup></h2>

  <p class="poem-center-first">故人不可见，汉水日东流。<sup>②</sup></p>

  <p class="poem-center-last">借问襄阳老，江山空蔡洲<sup>③</sup>。</p>

  <p class="bodytext-zh">【校】</p>

  <p class="bodytext">①《万首唐人绝句》作“哭孟襄阳”，《唐诗纪事》作“忆孟诗”。</p>

  <p class="bodytext">②首二句，《唐诗纪事》作“故人今不见，日夕汉江流”。</p>

  <p class="bodytext">③蔡洲，各本俱作“蔡州”，今从顾元纬本校正。</p>

  <p class="bodytext-zh">【注】</p>

  <p class="bodytext"><b>【原注】</b>时为殿中侍御史，知南选，至襄阳作。</p>

  <p class="bodytext"><b>孟浩然：</b>《唐书》：“孟浩然，襄州襄阳人。少好节义，喜振人患难，隐鹿门山。年四十，乃游京师。尝于太学赋诗，一座嗟伏，无敢抗。张九龄、王维雅称道之。维私邀入内署，俄而玄宗至，浩然匿床下，维以实对，帝喜曰：‘朕闻其人而未见也，何惧而匿？’诏浩然出，帝问其诗，浩然再拜，自诵所为，至‘不才明主弃’之句，帝曰：‘卿不求仕，而朕未尝弃卿，奈何诬我？’因放还。张九龄为荆州，辟置于府，府罢。开元末，病疽背卒。”</p>

  <p class="bodytext"><b>蔡洲：</b>《水经》：“沔水又东南经蔡洲。”郦道元注：“汉长水校尉蔡瑁居之，故名蔡洲。”《荆州图经》：“襄阳岘山东南一里江中有蔡洲。”《一统志》：“蔡洲，在襄阳府城东北汉水中。后汉蔡瑁居其上，曹操尝造其家。”</p>
</body>
</html>