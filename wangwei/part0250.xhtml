<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>三月三日曲江侍宴应制</title>
  <link href="../Styles/style0001.css" rel="stylesheet" type="text/css"/>
</head>
<body id="957876">
  <h2 class="tpl-185-title-2">三月三日曲江侍宴应制<sup>①</sup></h2>

  <p class="poem-center-first">万乘亲斋祭，千官喜豫游。</p>

  <p class="poem-center">奉迎从上苑，祓禊向中流。</p>

  <p class="poem-center">草树连容卫，山河对冕旒。</p>

  <p class="poem-center">画旗揺浦溆，春服满汀洲。</p>

  <p class="poem-center">仙乐龙媒下<sup>②</sup>，神皋凤跸留。</p>

  <p class="poem-center-last">从今亿万岁，天宝纪春秋<sup>③</sup>。</p>

  <p class="bodytext-zh">【校】</p>

  <p class="bodytext">①《文苑英华》“曲江”下有“楼”字。</p>

  <p class="bodytext">②乐，顾元纬本、凌本俱作“籞”。</p>

  <p class="bodytext">③纪，顾元纬本、凌本俱作“治”。</p>

  <p class="bodytext-zh">【注】</p>

  <p class="bodytext"><b>祓禊：</b>孟康《汉书》注：“祓，除也。今三月上巳祓禊也。”师古曰：“祓音废，禊音系。”《韵语阳秋》：“上巳日于流水上洗濯祓除，去宿垢，故谓之祓禊。禊者，洁也。”</p>

  <p class="bodytext"><b>浦溆：</b>《楚辞》：“入溆浦余儃佪兮。”吕延济注：“溆，亦浦类也。”谢灵运诗：“映泫归溆浦。”</p>

  <p class="bodytext"><b>汀洲：</b>《楚辞》：“搴汀洲兮杜若。”《文字集略》：“汀，水际也。”</p>

  <p class="bodytext"><b>籞：</b>《汉书·宣帝纪》：“池籞未御幸者，假与贫民。”苏林曰：“折竹以绳绵连禁御，使人不得往来，律名为籞。”应劭曰：“籞者，禁苑也。”章怀太子《后汉书·章帝纪》注亦曰：“籞，禁苑也。音语。”</p>

  <p class="bodytext"><b>龙媒：</b>《汉书》：“天马来，龙之媒。”应劭注：“言天马者乃神龙之类，今天马已来，此龙必至之效也。”张正见诗：“红尘扬翠毂，赭汗染龙媒。”</p>

  <p class="bodytext"><b>神皋：</b>张衡《西京赋》：“实惟地之奥区神皋。”张铣注：“神者，美言之。泽畔曰皋。”沈约《齐安乐昭王碑文》：“禹穴神皋。”李周翰注：“皋，地也。其地肥沃，故云神皋。”任昉《竟陵文宣王行状》：“神皋载穆。”李周翰注：“神皋，良田也，谓都畿之内也。”</p>

  <p class="bodytext"><b>跸：</b>颜师古《汉书》注：“《汉仪注》曰：皇帝辇动，左右侍帷幄者称警，出殿则传跸，止人清道也。”《宋书·礼志》：“《汉仪》曰：‘出称警，入称跸。’说者云，车驾出则应称警，入则应称跸也，而今俱唱之。史臣以为警者，警戒也；跸者，止行也。今从乘舆而出者，并警戒以备非常也。从外而入乘舆相干者，跸而止之也。”</p>

  <p class="bodytext"><b>天宝：</b>此诗是天宝改元时所作。</p>
</body>
</html>