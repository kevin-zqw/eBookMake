<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>陇西行</title>
  <link href="../Styles/style0001.css" rel="stylesheet" type="text/css"/>
</head>
<body id="146580">
  <h2 class="tpl-185-title-2">陇西行</h2>

  <p class="poem-center-first">十里一走马，五里一扬鞭。</p>

  <p class="poem-center">都护军书至，匈奴围酒泉。</p>

  <p class="poem-center-last">关山正飞雪，烽戍断无烟<sup>①</sup>。</p>

  <p class="bodytext-zh">【校】</p>

  <p class="bodytext">①戍，一作“火”。</p>

  <p class="bodytext-zh">【注】</p>

  <p class="bodytext"><b>陇西行：</b>《乐府诗集·瑟调曲》有《陇西行》，一曰《步出夏门行》。《乐府解题》曰：“古辞云‘天上何所有，历历种白榆’，始言妇有容色，能应门承宾，次言善于主馈，终言送迎有礼。若梁简文‘陇西战地’，但言辛苦征战、佳人怨思而已。《通典》曰：‘秦置陇西郡，以居陇坻之西为名。后魏兼置渭州。’《禹贡》曰‘导渭自鸟鼠同穴’，即其地也。今首阳山亦在焉。”按，右丞是作亦与简文同意，不合古辞也。</p>

  <p class="bodytext"><b>都护：</b>《汉书》：“郑吉以侍郎田渠黎，积谷，因发诸国兵攻破车师，迁卫司马，使护鄯善以西南道。神爵中，日逐王先贤掸降汉，威震西域，遂并护车师以西北道，故号都护。都护之置自吉始焉。”师古曰：“都，犹总也，言总护南北之道。”</p>

  <p class="bodytext"><b>军书：</b>《汉书》：“军书交驰而辐凑。”</p>

  <p class="bodytext"><b>酒泉：</b>《汉书·武帝纪》：“征和三年，匈奴入五原、酒泉，杀两都尉。”又《地理志》：“酒泉郡，武帝太初元年开。”应劭曰：“其水若酒，故曰酒泉也。”师古曰：“旧俗传云：城下有金泉，泉味如酒。”</p>
</body>
</html>