<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>重酬苑郎中并序</title>
  <link href="../Styles/style0001.css" rel="stylesheet" type="text/css"/>
</head>
<body id="880335">
  <h2 class="tpl-185-title-2">重酬苑郎中<span class="content-word-small">并序</span></h2>

  <p class="bodytext-kt-only-np">顷辄奉赠，忽枉见酬，叙末云：“且久不迁，因而嘲及。”诗落句云“应同罗汉无名欲，故作冯唐老岁年”，亦《解嘲》之类也<sup>①</sup>。</p>

  <p class="poem-center-first">何幸含香奉至尊，</p>

  <p class="poem-center">多惭未报主人恩。</p>

  <p class="poem-center">草木岂能酬雨露<sup>②</sup>，<br/>
  荣枯安敢问乾坤？</p>

  <p class="poem-center">仙郎有意怜同舍，</p>

  <p class="poem-center">丞相无私断扫门。</p>

  <p class="poem-center-last">扬子《解嘲》徒自遣，<br/>
  冯唐已老复何论。</p>

  <p class="bodytext-zh">【校】</p>

  <p class="bodytext">①类，凌本作“意”。</p>

  <p class="bodytext">②岂，顾元纬本、凌本俱作“尽”。</p>

  <p class="bodytext-zh">【注】</p>

  <p class="bodytext"><b>【原注】</b>时为库部员外。</p>

  <p class="bodytext"><b>含香：</b>《宋书》：“《汉官》云：尚书郎口含鸡舌香，以其奏事答对，欲使其气息芬芳也。”《梦溪笔谈》：“《日华子》云鸡舌香治口气，所以三省故事，郎官日含鸡舌香，欲其奏事对答其气芬芳。”</p>

  <p class="bodytext"><b>扫门：</b>《史记》：“魏勃少时，欲求见齐相曹参，家贫无以自通，乃尝独早夜扫齐相舍人门外。舍人怪之，以为物，而伺之，得勃。勃曰：‘愿见相君，无因，故为子扫，欲以求见。’于是舍人见勃，曹参因以为舍人。”</p>

  <p class="bodytext"><b>解嘲：</b>《汉书·扬雄传》：“哀帝时，丁、傅、董贤用事，诸附离之者或起家至二千石。时雄方草《太玄》，有以自守，泊如也。或嘲雄以玄尚白，而雄解之，号曰《解嘲》。”</p>
</body>
</html>