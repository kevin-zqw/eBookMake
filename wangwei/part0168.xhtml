<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>送张道士归山</title>
  <link href="../Styles/style0001.css" rel="stylesheet" type="text/css"/>
</head>
<body id="677744">
  <h2 class="tpl-185-title-2">送张道士归山</h2>

  <p class="poem-center-first">先生何处去？王屋访毛君<sup>①</sup>。</p>

  <p class="poem-center">别妇留丹诀，驱鸡入白云。</p>

  <p class="poem-center">人间若剩住<sup>②</sup>，天上复离群。</p>

  <p class="poem-center-last">当作辽城鹤，仙歌使尔闻。</p>

  <p class="bodytext-zh">【校】</p>

  <p class="bodytext">①毛，诸本皆作“茅”，唯顾元纬本、凌本作“毛”，今从之。</p>

  <p class="bodytext">②若剩住，《文苑英华》作“数剩住”，顾元纬本、凌本俱作“苦难剩”。</p>

  <p class="bodytext-zh">【注】</p>

  <p class="bodytext"><b>王屋：</b>《元和郡县志》：“王屋山在河南府王屋县北十五里，周围一百三十里，高三十里。”</p>

  <p class="bodytext"><b>毛君：</b>《真诰》：“昔毛伯道、刘道恭、谢稚坚、张兆期，皆后汉人也，学道在王屋山中，积四十馀年，共合神丹。毛伯道先服之而死，道恭服之，又死。谢稚坚、张兆期见二人如此，不敢服之，并捐山而归去。后见伯道、道恭在山上，二人悲愕，遂就请道，与之茯苓持行方，服之，皆数百岁。”</p>

  <p class="bodytext"><b>别妇：</b>《晋书》：“许迈移入临安西山，登岩茹芝，眇尔自得，有终焉之志。乃改名玄，字远游，与妇书告别。又著诗十二首，论神仙之事焉。”</p>

  <p class="bodytext"><b>离群：</b>《礼记》：“吾离群而索居，亦已久矣。”</p>

  <p class="bodytext"><b>辽城鹤：</b>《搜神后记》：“丁令威本辽东人，学道于灵虚山，后化鹤归辽，集城门华表柱。时有少年，举弓欲射之，鹤乃飞，徘徊空中而言曰：‘有鸟有鸟丁令威，去家千年今始归。城郭如故人民非，何不学仙冢累累。’遂高上冲天。”</p>
</body>
</html>