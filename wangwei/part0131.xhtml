<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>奉和杨驸马六郎秋夜即事</title>
  <link href="../Styles/style0001.css" rel="stylesheet" type="text/css"/>
</head>
<body id="601295">
  <h2 class="tpl-185-title-2">奉和杨驸马六郎秋夜即事</h2>

  <p class="poem-center-first">高楼月似霜，秋夜郁金堂。</p>

  <p class="poem-center">对坐弹卢女，同看舞凤凰。</p>

  <p class="poem-center">少儿多送酒，小玉更焚香。</p>

  <p class="poem-center-last">结束平阳骑，明朝入建章。</p>

  <p class="bodytext-zh">【注】</p>

  <p class="bodytext"><b>杨驸马：</b>按《唐书·公主列传》，玄宗二十九女，驸马杨姓者凡七人，未知孰是。</p>

  <p class="bodytext"><b>月似霜：</b>梁元帝诗：“玄兔城前月似霜。”</p>

  <p class="bodytext"><b>郁金堂：</b>沈佺期诗：“卢家少妇郁金堂。”</p>

  <p class="bodytext"><b>舞凤凰：</b>张衡《东京赋》：“鸣女床之鸾鸟，舞丹穴之凤凰。”</p>

  <p class="bodytext"><b>少儿：</b>《汉书》：“阳信长公主家僮卫媪，长女君孺，次女少儿，次女则子夫。”</p>

  <p class="bodytext"><b>小玉：</b>鲍令晖有《代葛沙门妻郭小玉作》二首。又白居易诗“吴妖小玉飞作烟”，自注云：“夫差女小玉死后，形见于王，其母抱之，霏微若烟雾散空。”然观元微之诗“小玉上床铺夜衾”，李长吉诗“小玉开屏见山色”，与右丞同意，俱作侍儿解，未详。</p>

  <p class="bodytext"><b>平阳骑：</b>《史记》：“大将军卫青者，平阳人也。其父郑季，为吏，给事平阳侯家，与侯妾卫媪通，生青。青壮，为侯家骑，从平阳主。建元二年春，青姊子夫得入宫幸上，乃召青为建章监，侍中。”</p>

  <p class="preface-text">成按：《汉书》：少儿初与霍仲孺通，生去病，后更为詹事陈掌妻。卫青初为平阳侯家骑，后青尊贵而平阳侯曹寿有恶疾，就国，上诏青尚平阳主。皆非驸马家美事，而右丞用之，盖唐时引事，初无顾忌若此也。</p>
</body>
</html>