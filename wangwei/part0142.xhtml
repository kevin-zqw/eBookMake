<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>辋川闲居赠裴秀才迪</title>
  <link href="../Styles/style0001.css" rel="stylesheet" type="text/css"/>
</head>
<body id="619480">
  <h2 class="tpl-185-title-2">辋川闲居赠裴秀才迪</h2>

  <p class="poem-center-first">寒山转苍翠<sup>①</sup>，秋水日潺湲。</p>

  <p class="poem-center">倚杖柴门外，临风听暮蝉。</p>

  <p class="poem-center">渡头馀落日，墟里上孤烟。</p>

  <p class="poem-center-last">复值接舆醉，狂歌五柳前。</p>

  <p class="bodytext-zh">【校】</p>

  <p class="bodytext">①转，顾可久本作“积”。</p>

  <p class="bodytext-zh">【注】</p>

  <p class="bodytext"><b>辋川：</b>李肇《国史补》：“王维好释氏，故字摩诘。立性高致，得宋之问辋川别业，山水绝胜，今清源寺是也。”《雍录》：“辋川在蓝田县西南二十里，王维别墅在焉，本宋之问别圃也。”《陕西通志》：“辋川在蓝田县南峣山之口，去县八里。川口为两山之峡，随山凿石，计五里许。路甚险狭，过此豁然开朗，村墅相望蔚然，桑麻肥饶之地。四顾山峦掩映，似若无路，环转而南，凡十三区，其美愈奇。王摩诘别业在焉。有孟城坳、华子冈、文杏馆、斤竹岭二十景，维日与裴迪游咏其间。旧有《辋川图》四幅，沈国华摹十二幅，举世宝之。”</p>

  <p class="bodytext"><b>墟里：</b>陶潜诗：“暧暧远人村，依依墟里烟。”</p>
</body>
</html>