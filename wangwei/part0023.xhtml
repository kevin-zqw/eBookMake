<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>林园即事寄舍弟</title>
  <link href="../Styles/style0001.css" rel="stylesheet" type="text/css"/>
</head>
<body id="175383">
  <h2 class="tpl-185-title-2">林园即事寄舍弟紞</h2>

  <p class="poem-center-first">寓目一萧散，消忧冀俄顷。</p>

  <p class="poem-center">青草肃澄陂<sup>①</sup>，白云移翠岭。</p>

  <p class="poem-center">后浦通河渭<sup>②</sup>，前山包鄢郢。</p>

  <p class="poem-center">松含风里声，花对池中影。</p>

  <p class="poem-center">地多齐后疟<sup>③</sup>，人带荆州瘿。</p>

  <p class="poem-center">徒思赤笔书，讵有丹砂井。</p>

  <p class="poem-center">心悲常欲绝，发乱不能整。</p>

  <p class="poem-center">青簟日何长，闲门昼方静。</p>

  <p class="poem-center-last">颓思茅檐下，弥伤好风景。</p>

  <p class="bodytext-zh">【校】</p>

  <p class="bodytext">①陂，一本作“波”。</p>

  <p class="bodytext">②浦，二顾本、凌本俱作“沔”，非。</p>

  <p class="bodytext">③疟，顾元纬本、凌本俱作“<img alt="" class="normal-img-h1" src="../Images/image00338.jpeg"/>”，非。</p>

  <p class="bodytext-zh">【注】</p>

  <p class="bodytext"><b>寓目：</b>《左传》：“得臣与寓目焉。”杜预注：“寓，寄也。”</p>

  <p class="bodytext"><b>萧散：</b>江淹诗：“萧散得遗虑。”</p>

  <p class="bodytext"><b>鄢郢：</b>《史记正义》：“鄢在襄州夷道县南九里，郢在荆州江陵县东六里。”成按：鄢、郢二地，在唐时襄阳宜城县，故楚之鄢郡也；荆州江陵县，故楚之郢都也。</p>

  <p class="bodytext"><b>齐后疟：</b>《晏子春秋》：“景公疥且疟，期年不已。”</p>

  <p class="bodytext"><b>荆州瘿：</b>《晋书》：“杜预拜镇南大将军，都督荆州诸军事，攻江陵。吴人知预病瘿，惮其智计，以瓠系狗颈示之。每大树似瘿，辄斫使白，题曰‘杜预颈’。”《博物志》：“山居之民多瘿肿疾，由于饮泉之不流者，今荆南诸山郡东多此疾。”</p>

  <p class="bodytext"><b>赤笔书：</b>二顾注俱引《汉官仪》：“尚书丞、郎月给赤管大笔一双。”可久氏并解其下云：“谓昔仕朝时。”成谓非是，“赤笔书”当作仙书符篆之解。《魏书·释老志》所谓“丹书紫字”，《云笈七签》所谓“紫书，紫笔缮文”之类是也。</p>

  <p class="bodytext"><b>丹砂井：</b>《抱朴子》：“余亡祖鸿胪少时曾为临沅令，云此县有廖氏家，世世寿考，或出百岁，或八九十。后徙去，子孙转夭折。他人居其故宅，复如旧，后累世寿考。由此乃觉是宅之所为，而不知其何故，疑其井水殊赤，乃试掘井左右，得古人埋丹砂数十斛，去数尺，此丹砂汁因泉渐入井，是以饮其水而得寿。”</p>

  <p class="bodytext"><b>青簟：</b>江淹《别赋》：“夏簟青兮昼不暮，冬釭凝兮夜何长。”</p>

  <p class="bodytext"><b>颓思：</b>《抱朴子》：“愍俗者，所以痛心而长慨；忧道者，所以含悲而颓思也。”</p>

  <p class="bodytext"><b>茅檐：</b>陶潜诗：“繿缕茅檐下。”</p>

  <p class="preface-text">后浦，诸本俱误作“后沔”，惟刘须溪本是“浦”字，顾元纬因沔、鄢、郢、荆州诸字俱是楚地，遂于题下注云：“公次荆州时作。”成按：沔水不通河、渭，虽《禹贡》梁州贡道有“逾于沔，入于渭，乱于河”之文，孔颖达云：“计沔在渭南五百馀里，故越沔陆行而北入渭，渭水入河，故浮渭而东。帝都在河之东，故渡河陆行而还帝都。”则是言其水陆相间而行之道，如此非谓其一水通流也。其为“浦”字之误明甚。鄢、郢虽是楚地，然前山则指秦地之山，而言与《送李太守赴上洛》诗云“商山包楚邓，积翠霭沉沉”文意一例，“荆州”与“齐后”对用，是引故事，非实指楚地。参互考之，非次荆州时作也。</p>
</body>
</html>