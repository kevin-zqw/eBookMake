<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>和仆射晋公扈从温汤</title>
  <link href="../Styles/style0001.css" rel="stylesheet" type="text/css"/>
</head>
<body id="976365">
  <h2 class="tpl-185-title-2">和仆射晋公扈从温汤</h2>

  <p class="poem-center-first">天子幸新丰，旌旗渭水东。</p>

  <p class="poem-center">寒山天仗里<sup>①</sup>，温谷幔城中。</p>

  <p class="poem-center">奠玉群仙座，焚香太乙宫<sup>②</sup>。</p>

  <p class="poem-center">出游逢牧马，罢猎有非熊<sup>③</sup>。</p>

  <p class="poem-center">上宰无为化，明时太古同。</p>

  <p class="poem-center">灵芝三秀紫，陈粟万箱红。</p>

  <p class="poem-center">王礼尊儒教<sup>④</sup>，天兵小战功。</p>

  <p class="poem-center">谋猷归哲匠，词赋属文宗。</p>

  <p class="poem-center">司谏方无阙，陈诗且未工。</p>

  <p class="poem-center-last">长吟吉甫颂，朝夕仰清风。</p>

  <p class="bodytext-zh">【校】</p>

  <p class="bodytext">①寒，一作“远”。里，一作“外”。</p>

  <p class="bodytext">②焚，《文苑英华》作“薰”。</p>

  <p class="bodytext">③有，一作“见”。</p>

  <p class="bodytext">④王礼，《文苑英华》作“玉醴”，误。</p>

  <p class="bodytext-zh">【注】</p>

  <p class="bodytext"><b>【原注】</b>时为右补阙。</p>

  <p class="bodytext"><b>仆射晋公：</b>刘昫《唐书》：“开元二十五年七月庚申，封李林甫为晋国公。”“天宝元年八月壬辰，吏部尚书兼右相李林甫加尚书左仆射。”</p>

  <p class="bodytext"><b>温谷：</b>潘岳《西征赋》：“南有汤井温谷。”李善注：“温谷，即温泉也。”</p>

  <p class="bodytext"><b>幔城：</b>庾肩吾诗：“别筵开帐殿，离舟卷幔城。”</p>

  <p class="bodytext"><b>群仙：</b>按《长安志》：华清宫中有集灵台、朝元阁，皆祀神之所。</p>

  <p class="bodytext"><b>牧马：</b>《庄子》：“黄帝将见大隗乎具茨之山，方明为御，昌㝢骖乘，张若、謵朋前马，昆阍、滑稽后车。至于襄城之野，七圣皆迷，无所问涂。适遇牧马童子，问涂焉，曰：‘若知具茨之山乎？’曰‘然。’‘若知大隗之所存乎？’曰：‘然。’黄帝曰：‘异哉小童！非徒知具茨之山，又知大隗之所存。请问为天下。’小童曰：‘夫为天下者，亦奚以异乎牧马者哉？亦去其害马者而已矣。’”</p>

  <p class="bodytext"><b>非熊：</b>《搜神记》：“吕望钓于渭阳，文王出游猎，占曰：‘今日猎得一狩，非龙非螭，非熊非罴，合得帝王师。’果得太公于渭之阳。与语，大悦，同车载而还。”</p>

  <p class="bodytext"><b>上宰：</b>谢灵运诗：“上宰奉皇灵，侯伯咸宗长。”</p>

  <p class="bodytext"><b>陈粟：</b>《史记》：“太仓之粟，陈陈相因。”</p>

  <p class="bodytext"><b>万箱：</b>《诗·小雅》：“乃求千斯仓，乃求万斯箱。”箱，郑康成作“车箱”解。</p>

  <p class="bodytext"><b>红：</b>《汉书·贾捐之传》：“太仓之粟，红腐而不可食。”左思《吴都赋》：“䚕海陵之仓，则红粟流衍。”吕延济注：“红粟，谓储久而色赤。”</p>

  <p class="bodytext"><b>儒教：</b>《晋书·宣帝纪》：“博学洽闻，伏膺儒教。”</p>

  <p class="bodytext"><b>天兵：</b>《扬雄·长杨赋》：“天兵四临，幽都先加。”李善注：“天兵，言兵威之盛如天也。”</p>

  <p class="bodytext"><b>哲匠：</b>殷仲文诗：“哲匠感萧辰。”李周翰注：“哲，智也。匠，谓善宰万物者。”</p>

  <p class="bodytext"><b>文宗：</b>《后汉书·崔骃传赞》：“崔为文宗，世擅雕龙。”《南史·徐陵传》：“自陈创业，文檄军书及受禅诏策，皆陵所制，为一代文宗。”</p>

  <p class="bodytext"><b>司谏：</b>成按：《周礼》：“司谏，掌纠万民之德而劝之朋友，正其行而强之道艺，巡问而观察之，以时书其德行道艺，辨其能而可任于国事者。以考乡里之治，以诏废置，以行赦宥。”郑康成注云：“谏犹正也，以道正人行。”则非后世谏官之职，盖借用也。</p>

  <p class="bodytext"><b>陈诗：</b>《礼记》：“命太史陈诗，以观民风。”郑康成注：“陈诗，谓采其诗而视之。”</p>

  <p class="bodytext"><b>吉甫颂：</b>《诗·大雅》：“吉甫作诵，穆如清风。”</p>
</body>
</html>