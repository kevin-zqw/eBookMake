<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>送杨长史赴果州</title>
  <link href="../Styles/style0001.css" rel="stylesheet" type="text/css"/>
</head>
<body id="722664">
  <h2 class="tpl-185-title-2">送杨长史赴果州<sup>①</sup></h2>

  <p class="poem-center-first">褒斜不容幰，之子去何之<sup>②</sup>？</p>

  <p class="poem-center">鸟道一千里，猿啼十二时<sup>③</sup>。</p>

  <p class="poem-center">官桥祭酒客，山木女郎祠。</p>

  <p class="poem-center-last">别后同明月，君应听子规。</p>

  <p class="bodytext-zh">【校】</p>

  <p class="bodytext">①《瀛奎律髓》“长史”下多一“济”字。</p>

  <p class="bodytext">②去，《方舆胜览》作“欲”。</p>

  <p class="bodytext">③啼，《瀛奎律髓》、《唐诗正音》、《唐诗品汇》俱作“声”。</p>

  <p class="bodytext-zh">【注】</p>

  <p class="bodytext"><b>之子：</b>《尔雅》：“之子者，是子也。”</p>

  <p class="bodytext"><b>祭酒客：</b>未详。王友琢崕谓：古者出行，必有祖道之祭，封土为山象，以菩刍棘柏为神主，酒脯祈告。既祭，以车轹之而去。事见《毛诗正义》。李长吉别友诗亦有“今将下东道，祭酒而别秦”之句，与此甚合，然不切蜀事，恐亦未的至。或引《史记·荀卿传》注“以席中尊者为祭酒”，或引《后汉书·刘焉传》中张鲁以祭酒为吏事，则更误矣。</p>

  <p class="bodytext"><b>女郎祠：</b>《水经注》：“南有女郎山，山上有女郎冢。远望山坟，嵬嵬状高，及即其所，裁有坟形。山<span class="content-word-small">（下）</span>〔上〕直路下出，不生草木，世人谓之女郎道。下有女郎庙及捣衣石，言张鲁女也。有小水北流入汉，谓之女郎水。”《舆地广记》：“兴元府褒城县有女郎山，上有女郎坟、女郎庙，俗言张鲁女所葬。”</p>

  <p class="bodytext"><b>明月：</b>谢庄《月赋》：“美人迈兮音尘绝<a id="new-note1" name="724860" href="../Text/part0186.xhtml#new-notef1"><sup>[1]</sup></a>，隔千里兮共明月。”</p>

  <p class="bodytext"><b>子规：</b>张华《禽经注》：“望帝修道，处西山而隐，化为杜鹃鸟。或云化为杜宇鸟，亦曰子规鸟。至春则啼，闻者凄恻。”</p>

  <p class="note"><a id="new-notef1" name="725258" href="../Text/part0186.xhtml#new-note1">[1]</a> 绝，《文选》作“阙”。</p>
</body>
</html>