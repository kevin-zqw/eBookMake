<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>燕支行</title>
  <link href="../Styles/style0001.css" rel="stylesheet" type="text/css"/>
</head>
<body id="502883">
  <h2 class="tpl-185-title-2">燕支行</h2>

  <p class="poem-center-first">汉家天将才且雄<sup>①</sup>，<br/>
  来时谒帝明光宫<sup>②</sup>。</p>

  <p class="poem-center">万乘亲推双阙下，</p>

  <p class="poem-center">千官出饯五陵东。</p>

  <p class="poem-center">誓辞甲第金门里，</p>

  <p class="poem-center">身作长城玉塞中。</p>

  <p class="poem-center">卫霍才堪一骑将<sup>③</sup>，<br/>
  朝廷不数贰师功<sup>④</sup>。</p>

  <p class="poem-center">赵魏燕韩多劲卒，<br/>
  关西侠少何咆勃<sup>⑤</sup>。</p>

  <p class="poem-center">报仇只是闻尝胆，</p>

  <p class="poem-center">饮酒不曾妨刮骨。</p>

  <p class="poem-center">画戟雕戈白日寒，</p>

  <p class="poem-center">连旗大旆黄尘没。</p>

  <p class="poem-center">叠鼓遥翻瀚海波，<br/>
  鸣笳乱动天山月<sup>⑥</sup>。</p>

  <p class="poem-center">麒麟锦带佩吴钩，</p>

  <p class="poem-center">飒踏青骊跃紫骝。</p>

  <p class="poem-center">拔剑已断天骄臂，</p>

  <p class="poem-center">归鞍共饮月支头。</p>

  <p class="poem-center">汉兵大呼一当百，</p>

  <p class="poem-center">虏骑相看哭且愁。</p>

  <p class="poem-center-last">教战须令赴汤火<sup>⑦</sup>，<br/>
  终知上将先伐谋<sup>⑧</sup>。</p>

  <p class="bodytext-zh">【校】</p>

  <p class="bodytext">①天，顾元纬本、《唐诗品汇》俱作“大”。</p>

  <p class="bodytext">②来时，一作“时来”。</p>

  <p class="bodytext">③纔，凌本作“才”。</p>

  <p class="bodytext">④不，《唐文粹》、《乐府诗集》俱作“莫”。</p>

  <p class="bodytext">⑤勃，刘本、顾可久本、《唐诗品汇》俱作“<img alt="" class="normal-img-h1" src="../Images/image00346.jpeg"/>”，非。</p>

  <p class="bodytext">⑥天，《乐府诗集》作“关”。</p>

  <p class="bodytext">⑦须，顾元纬本、凌本俱作“虽”。</p>

  <p class="bodytext">⑧先伐谋，《唐文粹》、《乐府诗集》俱作“伐谋猷”。</p>

  <p class="bodytext-zh">【注】</p>

  <p class="bodytext"><b>【原注】</b>时年二十一。</p>

  <p class="bodytext"><b>燕支：</b>《史记》：“汉使骠骑将军去病将万骑出陇西，过焉支山千馀里，击匈奴，得胡首虏骑万八千馀级。”《元和郡县志》：“焉支山，一名删丹山，在甘州删丹县南五十里，东西百馀里，南北二十里。水草茂美，与祁连同。匈奴失祁连、焉支二山，乃歌曰：‘亡我祁连山，使我六畜不蕃息；失我焉支山，使我妇女无颜色。’”杨炎《燕支山神宁济公祠堂碑》：“西北之巨镇曰燕支，本匈奴王庭。昔汉武纳浑邪，开右地，置武威、张掖，而山界二郡之间连峰委会，云蔚黛起，积高之势，四向千里。”</p>

  <p class="bodytext"><b>亲推：</b>《史记》：“上古王者之遣将也，跪而推毂曰：‘阃以内者，寡人制之；阃以外者，将军制之。’”</p>

  <p class="bodytext"><b>双阙：</b>《尔雅》：“观谓之阙。”郭璞注：“宫门双阙。”邢昺疏：“《周礼·太宰》：‘正月之吉，县治象之法于象魏，使万民观治象。’郑众云：‘象魏，阙也。’刘熙《释名》云：‘阙在门两旁，中央阙然为道也。’《白虎通》云：‘阙是阙疑。义又相兼。’然则其上县法象、其状巍巍然高大谓之象魏，使人观之谓之观也。是观与象魏、阙一物而三名也。以门之两旁相对为双，故名双阙。”《雍录》：“阙之得名也，以其立土为高，夹峙宫门两旁，而中间阙然也。《周官》象魏、《春秋》两观，皆其物矣。秦始皇表南山为阙，取峰峦凹处名之为阙也。东晋寓金陵，或欲造阙，王导指牛首山曰：‘此天阙也。’则阙之为制可想矣。”</p>

  <p class="bodytext"><b>千官：</b>《荀子》：“古者天子千官，诸侯百官。”</p>

  <p class="bodytext"><b>五陵：</b>班固《西都赋》：“南望杜灞，北眺五陵。”按，李善、刘良注：宣帝之杜陵、文帝之霸陵，此二陵皆在南。高帝之长陵、惠帝之安陵、景帝之阳陵、武帝之茂陵、昭帝之平陵，此五陵皆在北。</p>

  <p class="bodytext"><b>辞甲第：</b>《汉书·霍去病传》：“上为治第，令视之，对曰：‘匈奴不灭，无以家为也。’”《霍光传》：“赐甲第一区。”陆机诗：“甲第崇高闼。”李善注：“《汉书音义》曰：有甲乙次第，故曰甲第。”李周翰注：“甲第第一宅也。”</p>

  <p class="bodytext"><b>玉塞：</b>《晋书·载记》：“控弦玉塞，跃马金山。”</p>

  <p class="bodytext"><b>卫霍：</b>《汉书》：“遣大将军卫青、霍去病攻祁连，绝大漠，穷追单于，斩首十馀万级。”</p>

  <p class="bodytext"><b>贰师：</b>《史记》“拜李广利为贰师将军，发属国六千骑及郡国恶少年数万人，以往伐宛。期至贰师城取善马，故号贰师将军。”</p>

  <p class="bodytext"><b>劲卒：</b>《晋书·谢万传》：“诸将皆劲卒。”</p>

  <p class="bodytext"><b>咆勃：</b>潘岳《西征赋》：“出申威于河外，何猛气之咆勃。”李善注：“咆勃，怒貌也。”</p>

  <p class="bodytext"><b>尝胆：</b>《史记》：“越王句践反国，乃苦身焦思，置胆于坐，坐卧即仰胆，饮食亦尝胆也，曰：‘女忘会稽之耻邪！’”</p>

  <p class="bodytext"><b>刮骨：</b>《三国志》：“关羽尝为流矢所中，贯其左臂，后疮虽愈，每至阴雨，骨尝疼痛。医曰：‘矢镞有毒，毒入骨，当破臂作创，刮骨去毒，然后此患乃除耳。’侯便伸臂，令医劈之。时羽适请诸将饮食相对，臂血流离，盈于盘器，而羽割炙饮酒，言笑自若。”</p>

  <p class="bodytext"><b>画戟：</b>《韵会》：“《说文》：‘戈，平头戟也。从弋，一横之，象形也。’徐曰：‘谓戟小支上向则为戟，平之则为戈。’一曰，戟偏距为戈。”《增韵》：“双枝为戟，单枝为戈。”</p>

  <p class="bodytext"><b>雕戈：</b>《国语》：“穆公衡雕戈出见使者。”韦昭注：“雕，镂也。”</p>

  <p class="bodytext"><b>大旆：</b>《左传》：“亡大旆之左旃。”杜预注：“大旆，旗名。”</p>

  <p class="bodytext"><b>叠鼓：</b>谢朓诗：“叠鼓送华輈。”李善注：“小击鼓谓之叠。”张铣注：“叠鼓，其声重叠也。”</p>

  <p class="bodytext"><b>瀚海：</b>《史记》：“禅姑衍，临瀚海而还。”如淳注：“瀚海，北海名。”《正义》曰：“按，瀚海自一大海名，群鸟解羽伏乳于此，因名也。”</p>

  <p class="bodytext"><b>鸣笳：</b>魏文帝《与吴质书》：“从者鸣笳以启路。”谢灵运诗：“鸣笳发春渚，税銮登山椒。”李周翰注：“笳，箫也。”</p>

  <p class="bodytext"><b>天山：</b>《史记正义》：“天山一名白山，今名<span class="content-word-small">（折）</span>〔初〕漫罗山，在伊吾县北百二十里。”《史记索隐》：祁连山：“《西河旧事》云：‘山在张掖、酒泉二界上，东西二百馀里，南北百里，有松柏五木，美水草，冬温夏凉，宜畜牧养。’一名天山，亦曰白山也。”晋灼《汉书》注：“天山在西域，近蒲类国，去长安八千馀里。”《北边备对》：“天山即祁连山也，又名时漫罗山，又名祁漫罗山，盖虏语谓为祁连也、时漫罗也、祁漫罗也，皆天也。”《通典》、《元和志》于张掖县既著祁连山矣，而伊、西、庭三州皆有此山，则是自甘肃张掖而西至于庭州，相去三千五六百里，而天山皆能周遍其地，此山亦广长矣。</p>

  <p class="bodytext"><b>吴钩：</b>鲍照诗：“锦带佩吴钩。”李周翰注：“吴钩，钩类，头少曲。”《吴越春秋》：“阖闾命于国中作金钩，令曰：‘能为善钩者，赏之百金。’吴作钩者甚众，而有人贪王之重赏也，杀其二子，以血衅金，遂成二钩，献于阖闾，诣宫门而求赏。王曰：‘为钩者众，而子独求赏，何以异于众夫子之钩乎？’作钩者曰：‘吾之作钩也，贪而杀二子，衅成二钩。’王乃举众钩以示之，〔曰〕：‘何者是也？’王钩甚多，形体相类，不知其所在。于是钩师向钩而呼二子之名：‘吴鸿、扈稽，我在于此，王不知汝之神也！’声绝于口，两钩俱飞着父之胸。吴王大惊曰：‘嗟乎！寡人诚负于子。’乃赏百金。”</p>

  <p class="bodytext"><b>青骊：</b>《尔雅·释<span class="content-word-small">（马）</span>〔畜〕》云：“青骊，駽。”邢昺疏：“舍人曰：‘青骊马，今名駽马也。’孙炎曰：‘色青黑之间，青毛、黑毛相杂者名駽。’今之铁骢也。”</p>

  <p class="bodytext"><b>紫骝：</b>赤色马，唐人谓之“紫骝”，后人改呼“枣骝”。</p>

  <p class="bodytext"><b>天骄：</b>《汉书》：“胡者，天之骄子也。”</p>

  <p class="bodytext"><b>断臂：</b>《汉书》：“孝武之世，图制匈奴，患其兼从西域，结党南羌，乃表河曲，列四郡，开玉门，通西域，以断匈奴右臂。”</p>

  <p class="bodytext"><b>月支头：</b>《史记》：“匈奴破月支王，以其头为饮器。”</p>

  <p class="bodytext"><b>一当百：</b>《后汉书·光武帝纪》：“诸将既经累捷，胆气益壮，无不一当百。”</p>

  <p class="bodytext"><b>赴汤火：</b>《汉书·晁错传》：“故能使其众蒙矢石，赴汤火，视死如生。”</p>

  <p class="bodytext"><b>上将：</b>《淮南子》：“故上将之用兵也，上得天道，下得地利，中得人心，乃行之以机，发之以势，是以无破军败兵。”</p>

  <p class="bodytext"><b>伐谋：</b>《孙子》：“上兵伐谋，其次伐交，其次伐兵，其下攻城。”</p>
</body>
</html>