<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>不遇咏</title>
  <link href="../Styles/style0001.css" rel="stylesheet" type="text/css"/>
</head>
<body id="583032">
  <h2 class="tpl-185-title-2">不遇咏</h2>

  <p class="poem-center-first">北阙献书寝不报，</p>

  <p class="poem-center">南山种田时不登。</p>

  <p class="poem-center">百人会中身不预，</p>

  <p class="poem-center">五侯门前心不能。</p>

  <p class="poem-center">身投河朔饮君酒，</p>

  <p class="poem-center">家在茂陵平安否？</p>

  <p class="poem-center">且共登山复临水<sup>①</sup>，<br/>
  莫问春风动杨柳。</p>

  <p class="poem-center">今人作人多自私<sup>②</sup>，<br/>
  我心不说君应知。</p>

  <p class="poem-center-last">济人然后拂衣去，<br/>
  肯作徒尔一男儿？</p>

  <p class="bodytext-zh">【校】</p>

  <p class="bodytext">①共，顾元纬本作“此”。</p>

  <p class="bodytext">②作，顾元纬本作“晚”。</p>

  <p class="bodytext-zh">【注】</p>

  <p class="bodytext"><b>不报：</b>《汉书》：“朱买臣至长安，诣阙上书，书久不报。”</p>

  <p class="bodytext"><b>不登：</b>《礼记》：“岁凶年谷不登。”郑康成注：“登，成也。”</p>

  <p class="bodytext"><b>百人会：</b>《世说》：“孝武在西堂会，伏滔预坐。还，下车呼其儿，语之曰：‘百人高会，临坐未得他语，先问：“伏滔何在？在此否？”此故未易得。为人作父如此，何如？’”</p>

  <p class="bodytext"><b>五侯门：</b>《汉书》：“王氏方盛，宾客满门，五侯兄弟争名，其客各有所厚，不得左右，唯楼护尽入其门，咸得其欢心。”</p>

  <p class="bodytext"><b>河朔：</b>《初学记》：“魏文帝《典论》曰：大驾都许，使光禄大夫刘松北镇。袁绍军与绍子弟日共宴饮，常以三伏之际，昼夜酣饮极醉，至于无知，云以避一时之暑。故河朔有‘避暑饮’。”</p>
</body>
</html>