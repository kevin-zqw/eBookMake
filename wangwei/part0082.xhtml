<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>宿郑州</title>
  <link href="../Styles/style0001.css" rel="stylesheet" type="text/css"/>
</head>
<body id="387188">
  <h2 class="tpl-185-title-2">宿郑州</h2>

  <p class="poem-center-first">朝与周人辞，暮投郑人宿<sup>①</sup>。</p>

  <p class="poem-center">他乡绝俦侣，孤客亲僮仆。</p>

  <p class="poem-center">宛洛望不见，秋霖晦平陆。</p>

  <p class="poem-center">田父草际归，村童雨中牧。</p>

  <p class="poem-center">主人东皋上，时稼绕茅屋。</p>

  <p class="poem-center">虫思机杼鸣<sup>②</sup>，雀喧禾黍熟。</p>

  <p class="poem-center">明当渡京水，昨晚犹金谷<sup>③</sup>。</p>

  <p class="poem-center-last">此去欲何言<sup>④</sup>，穷边徇微禄<sup>⑤</sup>。</p>

  <p class="bodytext-zh">【校】</p>

  <p class="bodytext">①人，凌本作“地”。</p>

  <p class="bodytext">②《文苑英华》作“虫鸣机杼休”。又“鸣”字，顾元纬本作“悲”。</p>

  <p class="bodytext">③晚，《文苑英华》作“夜”。</p>

  <p class="bodytext">④言，《文苑英华》作“之”。</p>

  <p class="bodytext">⑤微，一作“食”。</p>

  <p class="bodytext-zh">【注】</p>

  <p class="bodytext"><b>郑州：</b>《唐书·地理志》：河南道有郑州荥阳郡。</p>

  <p class="bodytext"><b>俦侣：</b>张华诗：“安知慕俦侣。”</p>

  <p class="bodytext"><b>宛洛：</b>谢朓诗：“宛洛佳遨游。”张铣注：“宛，南阳也；洛，洛阳也。”</p>

  <p class="bodytext"><b>秋霖：</b>《左传》：“凡雨自三日以往为霖。”《楚辞》：“皇天淫溢而秋霖。”</p>

  <p class="bodytext"><b>京水：</b>《水经注》：“黄水发源京县黄淮上，东南流，名祝龙泉，泉势沸涌，状若巨鼎<span class="content-word-small">（汤）</span>〔扬〕汤，西南流，谓之龙项口，世谓之京水也。”《元和郡国志》：“京水出郑州荥阳县南平地。”《太平寰宇记》：“京水在郑州荥阳县东二十二里。”郑樵《通志》：“黄水出京县，故亦谓之京水，东北流入于济。”</p>

  <p class="bodytext"><b>金谷：</b>《水经注》：“谷水又东左会金<span class="content-word-small">（各）</span>〔谷〕水，水出太白原，东南流，历金谷，谓之金〔谷〕水；东南流，径晋卫尉卿石崇之故居也。”《太平寰宇记》：“河南府河南县有金谷。郭缘生《述征记》曰：金谷，谷名也。地有金水。自太白原南流经此谷，晋卫尉石崇因即川阜而造置园馆。”</p>
</body>
</html>