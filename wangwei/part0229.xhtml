<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>酬郭给事</title>
  <link href="../Styles/style0001.css" rel="stylesheet" type="text/css"/>
</head>
<body id="882935">
  <h2 class="tpl-185-title-2">酬郭给事</h2>

  <p class="poem-center-first">洞门高阁霭馀晖，</p>

  <p class="poem-center">桃李阴阴柳絮飞。</p>

  <p class="poem-center">禁里疏钟官舍晚<sup>①</sup>，<br/>
  省中啼鸟吏人稀。</p>

  <p class="poem-center">晨摇玉珮趋金殿<sup>②</sup>，<br/>
  夕奉天书拜琐闱<sup>③</sup>。</p>

  <p class="poem-center-last">强欲从君无那老<sup>④</sup>，<br/>
  将因卧病解朝衣。</p>

  <p class="bodytext-zh">【校】</p>

  <p class="bodytext">①官，凌本作“客”。晚，《唐诗正音》作“晓”。</p>

  <p class="bodytext">②晨，一作“朝”。</p>

  <p class="bodytext">③奉，一作“捧”。天，凌本作“丹”。</p>

  <p class="bodytext">④那，一作“奈”。</p>

  <p class="bodytext-zh">【注】</p>

  <p class="bodytext"><b>洞门：</b>《汉书·董贤传》：“重殿洞门。”师古注：“洞门，谓门门相对也。”</p>

  <p class="bodytext"><b>官舍：</b>《史记·陈豨传》：“邯郸官舍皆满。”</p>

  <p class="bodytext"><b>省中：</b>《汉书·昭帝纪》：“共养省中。”伏俨注：“蔡邕云本为禁中，门阁有禁，非侍卫之臣不得妄入。孝元皇后父名禁，避之，故曰省中。”师古曰：“省，察也，言入此中皆当察视，不可妄也。”</p>

  <p class="bodytext"><b>琐闱：</b>刘昭《后汉书》注：“《汉旧仪》曰：‘黄门郎属黄门令，日暮入对青琐门拜，名曰夕郎。’《宫阁簿》：青琐门在南宫。卫<span class="content-word-small">（瓘）</span>〔权〕注《吴都赋》曰：‘青琐，户边青镂也。一曰天子门内有眉，格再重，里青画曰琐。’”</p>

  <p class="bodytext"><b>那：</b>《韵会》：“那，语助也。乃个切，音与奈同。”《后汉书·韩康传》：“公是韩伯休那？”章怀太子注：“那，语馀声也，音乃贺反。”</p>

  <p class="bodytext"><b>解朝衣：</b>张协诗：“抽簪解朝衣，散发归海隅。”</p>
</body>
</html>