<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>留别山中温古上人兄并示舍弟缙</title>
  <link href="../Styles/style0001.css" rel="stylesheet" type="text/css"/>
</head>
<body id="346281">
  <h2 class="tpl-185-title-2">留别山中温古上人兄并示舍弟缙<sup>①</sup></h2>

  <p class="poem-center-first">解薜登天朝，去师偶时哲。</p>

  <p class="poem-center">岂惟山中人，兼负松上月。</p>

  <p class="poem-center">宿昔同游止，致身云霞末。</p>

  <p class="poem-center">开轩临颍阳，卧视飞鸟没。</p>

  <p class="poem-center">好依盘石饭，屡对瀑泉歇<sup>②</sup>。</p>

  <p class="poem-center">理齐少狎隐<sup>③</sup>，道胜宁外物。</p>

  <p class="poem-center">舍弟官崇高，宗兄此削发<sup>④</sup>。</p>

  <p class="poem-center-last">荆扉但洒扫，乘闲当过拂<sup>⑤</sup>。</p>

  <p class="bodytext-zh">【校】</p>

  <p class="bodytext">①《文苑英华》无“山中”字、“舍”字。</p>

  <p class="bodytext">②歇，顾元纬本、凌本俱作“渴”。</p>

  <p class="bodytext">③顾元纬本作“理齐狎小隐”。</p>

  <p class="bodytext">④削，一作“祝”。</p>

  <p class="bodytext">⑤拂，顾元纬本、凌本俱作“歇”。</p>

  <p class="bodytext-zh">【注】</p>

  <p class="bodytext"><b>时哲：</b>谢灵运诗：“鸣葭戾朱宫，兰巵献时哲。”</p>

  <p class="bodytext"><b>宿昔：</b>阮籍诗：“宿昔同衣裳。”</p>

  <p class="bodytext"><b>颍阳：</b>成按：《唐书·地理志》：河南府有颍阳县，本名武林。“载初元年，析河南、伊阙、嵩阳三县置。开元十五年更名颍阳。”然右丞所称者，当是泛指颍水之阳也。《吕氏春秋》：“许由虞乎颍阳。”高诱注：“颍水之北曰颍阳。”是矣。</p>

  <p class="bodytext"><b>道胜：</b>《淮南子》：“子夏见曾子，一臞一肥。曾子问其故，曰：‘出见富贵之乐而欲之，入见先王之道又悦之。两者心战，故臞；先王之道胜，故肥。’”</p>
</body>
</html>