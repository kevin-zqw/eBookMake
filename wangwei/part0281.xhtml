<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>过沈居士山居哭之</title>
  <link href="../Styles/style0001.css" rel="stylesheet" type="text/css"/>
</head>
<body id="1107893">
  <h2 class="tpl-185-title-2">过沈居士山居哭之</h2>

  <p class="poem-center-first">杨朱来此哭，桑扈返于真。</p>

  <p class="poem-center">独自成千古，依然旧四邻。</p>

  <p class="poem-center">闲檐暄鸟雀，故榻满埃尘。</p>

  <p class="poem-center">曙月孤莺啭，空山五柳春。</p>

  <p class="poem-center">野花愁对客，泉水咽迎人。</p>

  <p class="poem-center">善卷明时隐，黔娄在日贫。</p>

  <p class="poem-center">逝川嗟尔命，丘井叹吾身。</p>

  <p class="poem-center-last">前后徒言隔，相悲讵几晨<sup>①</sup>。</p>

  <p class="bodytext-zh">【校】</p>

  <p class="bodytext">①几，凌本、《唐诗品汇》俱作“岁”。</p>

  <p class="bodytext-zh">【注】</p>

  <p class="bodytext"><b>杨朱：</b>《列子》：“随梧之死，杨朱抚其尸而哭。”</p>

  <p class="bodytext"><b>桑扈：</b>《庄子》：“子桑户、孟子反、子琴张三人相与友，莫然有间，而子桑户死，未葬。孔子闻之，使子贡往待事焉。或编曲，或鼓琴，相和而歌曰：‘嗟来桑户乎！嗟来桑户乎！而已反其真，而我犹为人猗！’”</p>

  <p class="bodytext"><b>善卷：</b>《高士传》：“善卷者，古之贤人也。尧闻得道，乃北面师之。及尧受终之后，舜又以天下让卷。卷曰：‘予立于宇宙之中，冬衣皮毛，夏衣<b>嗖</b>葛，春耕种，形足以劳动；秋收敛，身足以休<span class="content-word-small">（息）</span>〔食〕。日出而作，日入而息，逍遥于天地之间，而心意自得。吾何以天下为哉？悲夫！子之不知余也。’遂不受，去，入深山，莫知其终。”</p>

  <p class="bodytext"><b>黔娄：</b>《列女传》：“鲁黔娄先生死，曾子与门人往吊之，哭之曰：‘嗟乎！先生之终也，何以为谥？’其妻曰：‘以“康”为谥。’曾子曰：‘先生在时，食不充口，衣不盖形，死则手足不敛，旁无酒肉，生不得其美，死不得其荣，何乐于此，而谥为“康”乎？’其妻曰：‘昔先生君尝欲授之以政，以为相国，<span class="content-word-small">（而辞）</span>〔辞而〕不为，是有馀贵也。君尝赐之粟三十钟，先生辞而不受，是有馀富也。彼先生者，甘天下之淡味，安天下之卑位，不戚戚于贫贱，不忻忻于富贵，求仁而得仁，求义而得义，其谥为“康”，不亦宜乎？’”</p>

  <p class="bodytext"><b>逝川：</b>鲍照诗：“东海并逝川，西山导落晖。”王俭《褚渊碑文》：“感逝川之无舍，哀清晖之渺默。”</p>

  <p class="bodytext"><b>丘井：</b>《维摩诘经》：“是身如丘井，为老所逼。”鸠摩罗什曰：“丘井，丘墟枯井也。”</p>
</body>
</html>