<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>赠裴十迪</title>
  <link href="../Styles/style0001.css" rel="stylesheet" type="text/css"/>
</head>
<body id="212621">
  <h2 class="tpl-185-title-2">赠裴十迪</h2>

  <p class="poem-center-first">风景日夕佳，与君赋新诗。</p>

  <p class="poem-center">澹然望远空，如意方支颐。</p>

  <p class="poem-center">春风动百草，兰蕙生我篱。</p>

  <p class="poem-center">暧暧日暖闺<sup>①</sup>，田家来致词。</p>

  <p class="poem-center">欣欣春还皋，澹澹水生陂。</p>

  <p class="poem-center">桃李虽未开，荑萼满其枝<sup>②</sup>。</p>

  <p class="poem-center-last">请君理还策，敢告将农时。</p>

  <p class="bodytext-zh">【校】</p>

  <p class="bodytext">①《文苑英华》作“暧暧闺日暖”。</p>

  <p class="bodytext">②萼，《文苑英华》作“英”；其，顾元纬本、凌本俱作“芳”。</p>

  <p class="bodytext-zh">【注】</p>

  <p class="bodytext"><b>日夕佳：</b>陶潜诗：“山气日夕佳。”</p>

  <p class="bodytext"><b>如意：</b>《释氏要览指归》云：“如意，古之爪杖也。或骨角竹木刻作手指，爪柄可长三尺许。或脊有痒，手所不到，用以搔爪，如人之意，故曰‘如意’。”成尝问译经三藏通梵大师清沼、字学通慧大师云胜，皆云：“如意之制，盖心之表也，故菩萨皆执之，状如云叶，又如此方篆书‘心’字，故若局爪杖者，只如文殊亦执之，岂欲搔痒也？”又云：“今讲僧尚执之，多私记节文祝词于柄，备于忽忘，要时手执目对，如人之意，故名‘如意’。如俗官之手板，备于忽忘，名‘笏’也。”若齐高祖赐隐士明僧绍竹根如意，梁武帝赐昭明太子木犀如意，石季伦、王敦皆执铁如意，此必爪杖也。因斯而论，则有二如意，盖名同而用异焉。</p>

  <p class="bodytext"><b>皋：</b>李奇《汉书》注：“皋，水边淤地也。”</p>

  <p class="bodytext"><b>澹澹：</b>《高唐赋》：“溃澹澹而并入。”李善注：“澹澹，平满貌。”</p>

  <p class="bodytext"><b>还策：</b>策，杖也。《南史·褚伯玉传》：“望其还策之日，蹔纡清尘。”</p>
</body>
</html>