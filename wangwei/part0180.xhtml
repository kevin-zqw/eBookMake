<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>送方城韦明府</title>
  <link href="../Styles/style0001.css" rel="stylesheet" type="text/css"/>
</head>
<body id="706878">
  <h2 class="tpl-185-title-2">送方城韦明府</h2>

  <p class="poem-center-first">遥思葭菼际，寥落楚人行。</p>

  <p class="poem-center">高鸟长淮水，平芜故郢城。</p>

  <p class="poem-center">使车听雉乳，县鼓应鸡鸣。</p>

  <p class="poem-center-last">若见州从事，无嫌手板迎。</p>

  <p class="bodytext-zh">【注】</p>

  <p class="bodytext"><b>方城：</b>《元和郡县志》：山南道唐州有方城县。</p>

  <p class="bodytext"><b>明府：</b>成按：“明府”字始见于《汉书》韩延寿、龚遂两传中，然皆以称太守。《后汉书·张湛传》：“明府位尊德重，不宜自轻。”章怀太子注：“郡守所居曰府明者，尊高之称。”又《钟皓传》“明府必欲得其人”，《刘宠传》“明府下车以来”，《刘翊传》“明府听之，则被佞幸之名”，皆太守事也。惟《张俭传》，李笃呼外黄令毛钦为“明廷”，章怀太子注：“明廷犹明府。”唐人称县令为明府，当本于此。</p>

  <p class="bodytext"><b>葭菼：</b>《诗》：“葭菼揭揭。”毛苌《传》：“葭，芦也。菼，薍也。”</p>

  <p class="bodytext"><b>长淮：</b>《唐六典》：“淮水出唐州，历豫、颍、亳、泗四州之南境。”</p>

  <p class="bodytext"><b>郢城：</b>《史记正义》：“《括地志》云：郢城在荆州江陵县东北，楚平王筑都之地也。”《杜氏通典》：“荆州江陵，故楚之郢地。秦分郢置江陵县，今县界有故郢城。”刘昫《唐书》：“荆州江陵汉县，南郡治所也。故楚都之郢城，今县北十里纪南城是也，后治于郢，在县东南。今治所桓温所筑城也。”</p>

  <p class="bodytext"><b>雉乳：</b>《后汉书》：“鲁恭拜中牟令。郡国螟伤稼，犬牙缘界，独不入中牟。河南尹袁安闻之，疑其不实，使仁恕掾肥亲往廉之。恭随行阡陌，俱坐桑下，有雉过，止其旁。旁有小儿童，亲曰：‘儿何不捕之？’儿言：‘雉方将雏。’亲瞿然而起，与恭诀曰：‘所以来者，欲察君之政绩耳。今虫不犯禁，此一异也；化及鸟兽，此二异也；竖子有仁心，此三异也。’”</p>

  <p class="bodytext"><b>州从事：</b>《续汉志》：“每州刺史皆有从事史。”</p>

  <p class="bodytext"><b>手板：</b>《隋书·礼仪志》：“笏，晋、宋以来谓之手板。”</p>
</body>
</html>