<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>赠房卢氏琯</title>
  <link href="../Styles/style0001.css" rel="stylesheet" type="text/css"/>
</head>
<body id="190040">
  <h2 class="tpl-185-title-2">赠房卢氏琯</h2>

  <p class="poem-center-first">达人无不可，忘己爱苍生。</p>

  <p class="poem-center">岂复小千室<sup>①</sup>，弦歌在两楹。</p>

  <p class="poem-center">浮人日已归，但坐事农耕。</p>

  <p class="poem-center">桑榆郁相望，邑里多鸡鸣<sup>②</sup>。</p>

  <p class="poem-center">秋山一何净，苍翠临寒城。</p>

  <p class="poem-center">视事兼偃卧，对书不簪缨。</p>

  <p class="poem-center">萧条人吏疏<sup>③</sup>，鸟雀下空庭。</p>

  <p class="poem-center">鄙夫心所向<sup>④</sup>，晩节异平生。</p>

  <p class="poem-center">将从海岳居，守静解天刑。</p>

  <p class="poem-center-last">或可累安邑，茅茨君试营。</p>

  <p class="bodytext-zh">【校】</p>

  <p class="bodytext">①小，顾元纬本、《唐诗正音》俱作“少”。千，顾可久本作“十”，误。</p>

  <p class="bodytext">②里，顾元纬本作“地”，非是。</p>

  <p class="bodytext">③疏，凌本作“散”，《唐诗品汇》作“稀”。</p>

  <p class="bodytext">④向，一作“尚”。</p>

  <p class="bodytext-zh">【注】</p>

  <p class="bodytext"><b>房琯：</b>刘昫《唐书》：“房琯应堪任县令举，授虢州卢氏令，政多惠爱，人称美之。”</p>

  <p class="bodytext"><b>卢氏：</b>《唐书·地理志》：“虢州弘农郡有卢氏县，武德元年置。”</p>

  <p class="bodytext"><b>达人：</b>贾谊《鵩赋》：“达人大观兮物无不可。”</p>

  <p class="bodytext"><b>两楹：</b>张景阳诗：“制胜在两楹。”刘良注：“两楹，谓阶间也。”</p>

  <p class="bodytext"><b>视事：</b>《汉书·王尊传》：“今太守视事已一月矣。”</p>

  <p class="bodytext"><b>偃卧：</b>《列子》：“纪昌归，偃卧其妻之机下。”谢灵运诗：“偃卧任纵诞。”</p>

  <p class="bodytext"><b>空庭：</b>谢灵运诗：“虚馆绝诤讼，空庭来鸟雀。”</p>

  <p class="bodytext"><b>晩节：</b>谢灵运诗：“晚节值众贤。”李周翰注：“晩节，暮年也。”</p>

  <p class="bodytext"><b>守静：</b>《后汉书》：“羊续坐党事，禁锢十馀年，幽居守静。”《晋书》：“王湛阁门守静，不交当世。”</p>

  <p class="bodytext"><b>天刑：</b>《晋书》：“虔纠天刑，致之诛辟。”</p>

  <p class="bodytext"><b>累安邑：</b>《高士传》：“闵贡，字仲叔，太原人也。世称节士，客居安邑，老病家贫，不能得肉，日买猪肝一片，屠者或不肯与。邑令闻，敕吏常给焉。仲叔怪问之，乃叹曰：‘闵仲叔岂以口腹累安邑耶？’遂去，客沛，以寿终。”</p>

  <p class="bodytext"><b>茅茨：</b>《汉书》：“茅茨不剪。”师古曰：“屋盖曰茨。茅茨，以茅覆屋也。”</p>
</body>
</html>