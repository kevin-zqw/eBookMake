<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>和贾舍人早朝大明宫之作</title>
  <link href="../Styles/style0001.css" rel="stylesheet" type="text/css"/>
</head>
<body id="854144">
  <h2 class="tpl-185-title-2">和贾舍人早朝大明宫之作</h2>

  <p class="poem-center-first">绛帻鸡人送晓筹<sup>①</sup>，尚衣方进翠云裘。</p>

  <p class="poem-center">九天阊阖开宫殿<sup>②</sup>，万国衣冠拜冕旒。</p>

  <p class="poem-center">日色才临仙掌动<sup>③</sup>，香烟欲傍衮龙浮。</p>

  <p class="poem-center-last">朝罢须裁五色诏，珮声归向凤池头<sup>④</sup>。</p>

  <p class="bodytext-zh">【校】</p>

  <p class="bodytext">①送，《唐诗鼓吹》、《唐诗品汇》俱作“报”。</p>

  <p class="bodytext">②天，《文苑英华》作“重”。</p>

  <p class="bodytext">③色，《瀛奎律髓》作“影”。</p>

  <p class="bodytext">④向，凌本、《瀛奎律髓》、《唐诗品汇》俱作“到”。</p>

  <p class="bodytext-zh">【注】</p>

  <p class="bodytext"><b>大明宫：</b>《长安志》：“大明宫在禁苑之东南，南接京城之北面，西接宫城之东北隅。南北五里，东西三里。贞观八年，置为永安宫城。九年，改曰大明宫，以备太上皇清暑。百官献赀财以助役。龙朔三年，大加兴造，号曰蓬莱宫。咸亨元年，改曰含元宫，寻复大明宫。初，高宗命司农少卿梁孝仁制造此宫，北据高原，南望爽垲，每天晴日朗，南望终南山如指掌，京城坊市街陌，俯视如在槛内，盖甚高爽也。”</p>

  <p class="bodytext"><b>绛帻：</b>《汉官仪》：“宫中舆台并不得畜鸡，夜漏未明三刻鸡鸣，卫士候于朱雀门外，着绛帻，专传鸡唱。”</p>

  <p class="bodytext"><b>鸡人：</b>《周礼》：“鸡人夜嘑旦以嘂百官。”</p>

  <p class="bodytext"><b>尚衣：</b>《唐书·百官志》：“尚衣局奉御二人，直长四人，掌供冕服、几案。”</p>

  <p class="bodytext"><b>翠云裘：</b>宋玉《讽赋》：“主人之女，翳承日之华，披翠云之裘。”</p>

  <p class="bodytext"><b>九天：</b>《吕氏春秋》：“中央曰钧天，东方曰苍天，东北曰变天，北方曰玄天，西北曰幽天，西方曰颢天，西南曰朱天，南方曰炎天，东南曰阳天。”</p>

  <p class="bodytext"><b>仙掌：</b>《三辅黄图》：“《庙记》曰：‘神明台，武帝造，祭仙人处，上有承露盘，有铜仙人，舒掌捧铜盘玉杯，以承云表之露。以露和玉屑服之，以求仙道。’《长安记》：‘仙人掌大七围，以铜为之。’”</p>

  <p class="bodytext"><b>五色诏：</b>《邺中记》：“石虎诏书以五色纸，着凤雏口中。”</p>

  <p class="bodytext"><b>凤池：</b>《晋书》：“荀勗拜中书监，久之，以勗守尚书令。勗久在中书，专管机事。及失之，甚惘惘怅怅。或有贺之者，勗曰：‘夺我凤凰池，诸君贺我耶？’”《通典》：“魏晋以来，中书监、令掌赞诏命，记会时事，典作文书。以其地在枢近，多承宠任，是以人固其位，谓之‘凤凰池’焉。”</p>

  <h3 class="text-title-3-c" id="AUTO_ID_61">早朝大明宫呈两省僚友</h3>

  <p class="author-r">贾至</p>

  <p class="poem-center-first">银烛朝天紫陌长，</p>

  <p class="poem-center">禁城春色晓苍苍。</p>

  <p class="poem-center">千条弱柳垂青琐，</p>

  <p class="poem-center">百啭流莺绕建章。</p>

  <p class="poem-center">剑佩声随玉墀步，</p>

  <p class="poem-center">衣冠身惹御炉香。</p>

  <p class="poem-center-last">共沐恩波凤池里<sup>①</sup>，<br/>
  朝朝染翰侍君王。</p>

  <p class="bodytext-zh">【校】</p>

  <p class="bodytext">①里，《唐诗品汇》作“上”。</p>

  <p class="bodytext-zh">【注】</p>

  <p class="bodytext"><b>两省：</b>《杜氏通典》：“时谓尚书省为南省，门下中书为北省；亦谓门下省为左省，中书省为右省；或通谓之两省。”成按：至德二年十月，肃宗入京师。明年，改元乾元。是时，贾至为中书舍人，杜甫为右拾遗，皆有史传岁月可证。王维之为中书舍人为给事，岑参之为右补阙，其岁月无考，要亦当在是时，皆两省官也。是年六月，甫贬华州司功参军，则四诗之唱和正在乾元元年戊戌之春中也。</p>

  <p class="bodytext"><b>紫陌：</b>刘孝绰诗：“纡馀出紫陌，迤逦度青楼。”</p>

  <p class="bodytext"><b>御炉：</b>《唐书·仪卫志》：“朝日，殿上设黼扆、蹑席、熏炉、香案。”</p>

  <h4 class="text-title-4">同和</h4>

  <p class="author-r">杜甫</p>

  <p class="poem-center-first">五夜漏声催晓箭，</p>

  <p class="poem-center">九重春色醉仙桃。</p>

  <p class="poem-center">旌旗日暖龙蛇动，</p>

  <p class="poem-center">宫殿风微燕雀高。</p>

  <p class="poem-center">朝罢香烟携满袖，</p>

  <p class="poem-center">诗成珠玉在挥毫。</p>

  <p class="poem-center">欲知世掌丝纶美，</p>

  <p class="poem-center-last">池上于今有凤毛。</p>

  <p class="bodytext-zh">【注】</p>

  <p class="bodytext"><b>五夜：</b>陆倕《新漏刻铭》：“六日无辨，五夜不分。”李善注：“卫宏《汉旧仪》曰：‘昼漏尽，夜漏起，省中用火，中黄门持五夜，甲夜，乙夜，丙夜，丁夜，戊夜也。’”</p>

  <p class="bodytext"><b>九重：</b>《楚辞》：“君之门以九重。”</p>

  <p class="bodytext"><b>丝纶：</b>【原注】舍人先世掌丝纶。〇《礼记》：“王言如丝，其出如纶；王言如纶，其出如綍。”《唐书·贾曾传》：“玄宗为太子，遴选宫僚，以曾为舍人。俄擢中书舍人，以父嫌名不拜，徙谏议大夫，知制诰。开元初，复拜中书舍人，曾固辞。议者谓中书乃曹司，非官称，嫌名在礼不讳，乃就职。与苏晋同掌制诰，皆以文辞称，时号‘苏贾’。子至，从玄宗幸蜀，拜起居舍人，知制诰，历中书舍人。”</p>

  <p class="bodytext"><b>凤毛：</b>《世说》：“王敬伦丰姿似父，作侍中，加授桓公公服，从大门入。桓公望之，曰：‘大奴固自有凤毛。’”《南齐书》：“谢超宗，祖灵运，宋临川内史。父凤。超宗好学，有文辞，盛得名誉。解褐奉朝请。新安王子鸾，孝武帝宠子，超宗以选补王国常侍。王母殷淑仪卒，超宗作诔奏之，帝大嗟赏，曰：‘超宗殊有凤毛，恐灵运复出。’”</p>

  <h4 class="text-title-4">同和</h4>

  <p class="author-r">岑参</p>

  <p class="poem-center-first">鸡鸣紫陌曙光寒，</p>

  <p class="poem-center">莺啭皇州春色阑。</p>

  <p class="poem-center">金阙晓钟开万户，</p>

  <p class="poem-center">玉阶仙仗拥千官。</p>

  <p class="poem-center">花迎剑佩星初落，</p>

  <p class="poem-center">柳拂旌旗露未干。</p>

  <p class="poem-center-last">独有凤凰池上客，<br/>
  《阳春》一曲和皆难。</p>

  <p class="bodytext-zh">【注】</p>

  <p class="bodytext"><b>皇州：</b>谢朓诗：“春色满皇州。”张铣注：“皇州，帝都也。”</p>

  <p class="bodytext"><b>玉阶：</b>班固《西都赋》：“玉阶彤庭。”张铣注：“玉阶，以玉饰阶也。”</p>

  <p class="bodytext"><b>花柳：</b>成按：朱晦庵谓唐时殿庭间皆植花柳，故杜子美诗有“退朝花底散，归院柳边迷”之句。岑诗用“花”、“柳”字，亦其一证。</p>

  <p class="bodytext"><b>阳春：</b>《新序》：“客有歌于郢中者，其始曰《下里》、《巴人》，国中属而和者数千人；其为《阳陵》、《采薇》，国中属而和者数百人；其为《阳春》、《白雪》，国中属而和者数十人而已也。引商刻羽，杂以流征，国中属而和者不过数人。是其曲弥高者，其和弥寡。”</p>

  <p class="preface-text">毛西河曰：丙午年，避人在湖西，长至夜饮施愚山使君官舍。愚山偶论王维、岑参、杜甫和贾至《早朝》诗，惟杜甫无法，坐客怫然。予解曰：“徐之。往有客亦主此说，予责其或过，客曰：‘不然。律法极细，吾弟论其粗者。律，律也。既题“早朝”，则鸡鸣晓钟、衣冠阊阖，律法如是矣。王维歉于岑参者，岑能以“花迎”、“柳拂”、“《阳春》一曲”补舍人原唱“春色”二字，则王稍减耳。其他则无不同者，何则？律故也。杜即不然，王母仙桃，非朝事也；堂成而燕雀贺，非朝时境也；五夜便日暖耶，舛也，且日暖非早时也；若夫旌旗之动，宫殿之高，未尝朝者也，曰“朝罢”，乱也；“诗成”与早朝半四句，乏主客也。如是非律矣。’予时无以应。然则愚山之论此岂过耶？”愚山大喜，遂书其说以作记。</p>

  <p class="preface-text">成按：《早朝》四作，气格雄深，句调工丽，皆律诗之佳者。结句俱用“凤池”事，惟老杜独别，此其妙处不容掩者也。若评较全篇，定其轩轾，则岑为上，王次之，杜、贾为下，虽苏子瞻所赏在“旌旗日暖”二句，杨诚斋所取在“花迎剑佩”一联，文人爱尚各有不同。读西河毛氏之说，其优劣固已判矣，但谓王母仙桃非朝时之事，燕雀相贺非朝时之境，二语犹有未当处。仙桃即殿廷所植之桃，以其托根禁地，故曰仙桃，迎晨而春色浓酣，天然如醉，与王母仙桃迥焉无涉。燕雀每于天光焕发之后，高飞四散，此句咏“早”字甚得，然写作宫殿间景致，未免荒凉耳。要之于堂成而燕雀贺之说，杳不相干也。以此见訾，未免过苦。若其馀之所论驳，岂为无当，或者必欲不祧工部，反訾岑、王二作，宾处太详，主处太略，不如杜作后四句全注意舍人为得和诗体者，岂非溺爱而反蹈不明之过哉？或嫌右丞四用衣冠之字，未免冗杂，亦属吹毛求疵，洗垢索瘢。善言诗者，正不必拘拘于此。至《瀛奎律髓》以京师蹀血之后，疮痍未复，而四人夸美朝仪如此，讥其已泰，宋人腐语尤属可嗤。</p>
</body>
</html>