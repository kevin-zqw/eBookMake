<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>夏日过青龙寺谒操禅师</title>
  <link href="../Styles/style0001.css" rel="stylesheet" type="text/css"/>
</head>
<body id="648480">
  <h2 class="tpl-185-title-2">夏日过青龙寺谒操禅师</h2>

  <p class="poem-center-first">龙钟一老翁，徐步谒禅宫。</p>

  <p class="poem-center">欲问义心义，遥知空病空。</p>

  <p class="poem-center">山河天眼里，世界法身中。</p>

  <p class="poem-center-last">莫怪销炎热，能生大地风。</p>

  <p class="bodytext-zh">【注】</p>

  <p class="bodytext"><b>龙钟：</b>《埤苍》：“龙钟，行不进貌。”</p>

  <p class="bodytext"><b>义心：</b>《楞伽经》：“此是过去未来现在，诸如来、应供、等正觉，性自性第一义心。以性自性第一义心，成就如来世间、出世间，〔出世间〕上上法。”</p>

  <p class="bodytext"><b>空病空：</b>《维摩诘经》：“得是平等，无有馀病，惟有空病，空病亦空。”鸠摩罗什注：“上明无我无法，而未遣空。未遣空，则空为累，累则是病，故明空病亦空也。”</p>

  <p class="bodytext"><b>天眼：</b>《法苑珠林》：“昔佛在世时，诸弟子中阿那律天眼第一，能见三千大千世界，乃至微细，无幽不睹。”《翻译名义》：“天眼通者，于眼得色界四大造清净色，是名天眼。天眼所见，自地及下地六道众生诸物，若近若远，若粗若细，诸色无不能照。是天眼有二种，一从报得，二从修得。”又云：“凡是天眼，远近皆见，前后内外，昼夜上下，悉皆无碍。”</p>

  <p class="bodytext"><b>法身：</b>僧肇《维摩诘经注》：“经云：法身者，虚空身也。无生而无不生，无形而无不形。超三界之表，绝有心之境。阴入所不能摄，称赞所不能及。寒暑不能为其患，生死无以化其体。故其为物也，微妙无象，不可为有；备应万形，不可为无；弥纶八极，不可为小；细入无间，不可为大。故能入生出死，通洞乎无穷之化，变现殊方，应无端之求。此二乘之所不识，补处之所不睹。况凡夫无目，敢措思于其间哉？聊依经诚言粗标其玄极耳。然则法身在天，而天在人，而人岂可近舍丈六而远求法身乎？”《涅槃经》：“复有菩萨摩诃萨，住大涅槃，断取一切十方无量诸佛世界，悉内己身。其中众生悉无迫迮，亦无往返及住处想。”</p>

  <h4 class="text-title-4">同咏</h4>

  <p class="author-r">裴迪</p>

  <p class="poem-center-first">安禅一室内，左右竹亭幽。</p>

  <p class="poem-center">有法知不染，无言谁敢酬？</p>

  <p class="poem-center">鸟飞争向夕，蝉噪已先秋。</p>

  <p class="poem-center-last">烦暑自兹退<sup>①</sup>，清凉何所求。</p>

  <p class="bodytext-zh">【校】</p>

  <p class="bodytext">①退，顾可久本作“适”。</p>

  <p class="bodytext-zh">【注】</p>

  <p class="bodytext"><b>安禅：</b>《佛报恩经》：“山林树下，安禅静默。”</p>

  <p class="bodytext"><b>不染：</b>《维摩诘经》：“法名无染，若染于法，乃至涅槃，是则染着，非求法也。”《华严经》：“不染世间一切法，而不断世间一切所作。”</p>
</body>
</html>