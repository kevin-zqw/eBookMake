<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>淮阴夜宿二首</title>
  <link href="../Styles/style0001.css" rel="stylesheet" type="text/css"/>
</head>
<body id="1231544">
  <h2 class="tpl-185-title-2">淮阴夜宿二首<sup>①</sup></h2>

  <h3 class="text-title-3-c" id="AUTO_ID_101">其一</h3>

  <p class="poem-center-first">水国南无畔，扁舟北未期。</p>

  <p class="poem-center">乡情淮上失，归梦郢中疑。</p>

  <p class="poem-center">木落知寒近，山长见日迟。</p>

  <p class="poem-center-last">客行心绪乱，不及洛阳时。</p>

  <p class="bodytext-zh">【校】</p>

  <p class="bodytext">①以下五首，俱见顾元纬《外编》，注云：“宋本作公诗，又载唐《孙逖集》。《文苑英华》俱编入‘行迈类’，亦称逖作，盖与右丞《早入荥阳界》诸诗同纪，遂误作右丞诗耳。”</p>

  <h3 class="text-title-3-c" id="AUTO_ID_102">其二</h3>

  <p class="poem-center-first">永绝卧烟塘，萧条天一方。</p>

  <p class="poem-center">秋风淮木落，寒夜楚歌长。</p>

  <p class="poem-center">宿莽非中土，鲈鱼岂我乡？</p>

  <p class="poem-center-last">孤舟行已倦，南越尚茫茫。</p>

  <p class="bodytext-zh">【注】</p>

  <p class="bodytext"><b>宿莽：</b>《楚辞》：“夕揽中洲之宿莽。”王逸注：“草冬生不死者，楚人名之曰宿莽。”</p>

  <p class="bodytext"><b>南越：</b>《杜氏通典》：“自岭而南，当唐、虞三代，为蛮夷之国，是百越之地，亦谓之南越，古谓之雕题。非《禹贡》九州之域，又非《周礼·职方》之限。在天文，牵牛、婺女则越之分野，兼得楚之交。”</p>
</body>
</html>