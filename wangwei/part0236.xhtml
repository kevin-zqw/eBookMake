<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>春日与裴迪过新昌里访吕逸人不遇</title>
  <link href="../Styles/style0001.css" rel="stylesheet" type="text/css"/>
</head>
<body id="902760">
  <h2 class="tpl-185-title-2">春日与裴迪过新昌里访吕逸人不遇<sup>①</sup></h2>

  <p class="poem-center-first">桃源一向绝风尘<sup>②</sup>，<br/>
  柳市南头访隐沦。</p>

  <p class="poem-center">到门不敢题凡鸟，</p>

  <p class="poem-center">看竹何须问主人。</p>

  <p class="poem-center">城外青山如屋里<sup>③</sup>，<br/>
  东家流水入西邻。</p>

  <p class="poem-center-last">闭户著书多岁月<sup>④</sup>，<br/>
  种松皆老作龙鳞<sup>⑤</sup>。</p>

  <p class="bodytext-zh">【校】</p>

  <p class="bodytext">①昌，《唐诗鼓吹》作“丰”。</p>

  <p class="bodytext">②一向，顾元纬本、凌本俱作“四面”，《唐诗正音》、《唐诗鼓吹》、《唐诗品汇》俱作“面面”。绝，《唐诗鼓吹》作“少”。</p>

  <p class="bodytext">③外，一作“上”。</p>

  <p class="bodytext">④著，《文苑英华》作“看”。</p>

  <p class="bodytext">⑤诸本皆作“种松皆作老龙鳞”，今从《文苑英华》、《唐诗纪事》本。</p>

  <p class="bodytext-zh">【注】</p>

  <p class="bodytext"><b>凡鸟：</b>《世说》：“嵇康与吕安善，每一相思，千里命驾。安后来，值康不在，喜出户延之，不入，题门上作‘凤’字而去。喜不觉，犹以为欣。故作‘凤’字，凡鸟也。”</p>

  <p class="bodytext"><b>看竹：</b>《晋书·王徽之传》：“时吴中一士大夫家有好竹，欲观之，便出坐舆造竹下，讽啸良久。主人洒扫请坐，徽之不顾。将出，主人乃闭门，徽之便以此赏之，尽欢而去。”</p>

  <p class="bodytext"><b>闭户著书：</b>《后汉书》：“王充以为俗儒守文，多失其真，乃闭门潜思，绝庆吊之礼，户牖墙壁各置刀笔，著《论衡》八十五篇，二十馀万言。”</p>

  <h4 class="text-title-4">同咏</h4>

  <p class="author-r">裴迪</p>

  <p class="poem-center-first">恨不逢君出荷蓑，</p>

  <p class="poem-center">青松白屋更无他。</p>

  <p class="poem-center">陶令五男曾不有，</p>

  <p class="poem-center">蒋生三径任相过。</p>

  <p class="poem-center">芙蓉曲沼春流满，</p>

  <p class="poem-center">薜荔成帷晚霭多。</p>

  <p class="poem-center-last">闻说桃源好迷客，<br/>
  不如高枕眄庭柯<sup>①</sup>。</p>

  <p class="bodytext-zh">【校】</p>

  <p class="bodytext">①枕，《唐诗纪事》作“卧”。</p>

  <p class="bodytext-zh">【注】</p>

  <p class="bodytext"><b>荷蓑：</b>《小雅》：“尔牧来思，何蓑何笠。”何、荷古通用。</p>

  <p class="bodytext"><b>五男：</b>陶渊明《责子诗》：“白发被两鬓，肌肤不复实。虽有五男儿，总不好纸笔。阿舒已二八，懒惰故无匹。阿宣行志学，而不爱文术。雍端年十三，不识六与七。通子垂九龄，但觅梨与栗。天运苟如此，且进杯中物。”</p>

  <p class="bodytext"><b>三径：</b>见七卷“求羊踪”注。</p>

  <p class="bodytext"><b>芙蓉：</b>《楚辞章句》：“芙蓉，荷花也。”</p>

  <p class="bodytext"><b>薜荔：</b>《楚辞·九歌》：“罔薜荔兮为帷。”《尔雅翼》：“薜荔状如乌韭，而生于石上，食之止心痛，亦缘木生，在屋曰昔耶，在墙曰垣衣。今薜荔叶厚实而圆，多蔓，好敷岩石上若罔，故云‘罔薜荔兮为帷’也。或夤缘上木，古木之上，有绝大者，开花结实，其实上锐而下平，外青而中瓤，经霜则瓤红而甘，乌鸟所啄，儿童亦食之，谓之木馒头，亦曰鬼馒头，其状如饼饵中馒头也，食之发瘴。”</p>

  <p class="bodytext"><b>庭柯：</b>《归去来辞》：“引壶觞而自酌，眄庭柯以怡颜。”</p>
</body>
</html>