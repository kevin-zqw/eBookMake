<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>赠李颀</title>
  <link href="../Styles/style0001.css" rel="stylesheet" type="text/css"/>
</head>
<body id="185821">
  <h2 class="tpl-185-title-2">赠李颀</h2>

  <p class="poem-center-first">闻君饵丹砂，甚有好颜色。</p>

  <p class="poem-center">不知从今去，几时生羽翼。</p>

  <p class="poem-center">王母翳华芝，望尔昆仑侧。</p>

  <p class="poem-center">文螭从赤豹，万里方一息<sup>①</sup>。</p>

  <p class="poem-center-last">悲哉世上人，甘此羶腥食。</p>

  <p class="bodytext-zh">【校】</p>

  <p class="bodytext">①顾元纬本、凌本俱作“万里走方息”。</p>

  <p class="bodytext-zh">【注】</p>

  <p class="bodytext"><b>李颀：</b>《唐诗品汇》：“李颀，东川人。开元十三年，贾季邻榜进士，调新乡县尉。有集传于世。”</p>

  <p class="bodytext"><b>羽翼：</b>魏文帝诗：“服药四五日，身轻生羽翼。”</p>

  <p class="bodytext"><b>翳华芝：</b>扬雄《甘泉赋》：“乃登夫凤凰兮而翳华芝。”颜师古注：“翳，蔽也。以华<span class="content-word-small">（之）</span>〔芝〕为蔽也。”李善注：“翳，隐也。华芝，盖也。言以华盖自翳也。”</p>

  <p class="bodytext"><b>昆仑：</b>《山海经》：“西海之南，流沙之滨，赤水之后，黑水之前，有大山，名曰昆仑之丘。其下有弱水之渊环之，其外有炎火之山，投物辄然。有人戴胜，虎齿，有豹尾，穴处，名曰西王母。”《水经注》：“昆仑墟在西北，去嵩高五万里。地之中也。其高万一千里。”</p>

  <p class="bodytext"><b>赤豹：</b>《楚辞》：“乘赤豹兮从文狸。”</p>

  <p class="bodytext"><b>螭：</b>《说文》：“螭，若龙而黄。北方谓之地蝼。从虫离声。或云：无角曰螭。丑知切。”</p>

  <p class="bodytext"><b>羶腥：</b>《汉武外传》：“绝五谷，去羶腥。”嵇康《绝交书》：“手荐鸾刀，漫之羶腥。”</p>
</body>
</html>