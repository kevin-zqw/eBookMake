<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>春日直门下省早朝</title>
  <link href="../Styles/style0001.css" rel="stylesheet" type="text/css"/>
</head>
<body id="1093281">
  <h2 class="tpl-185-title-2">春日直门下省早朝</h2>

  <p class="poem-center-first">骑省直明光，鸡鸣谒建章。</p>

  <p class="poem-center">遥闻侍中佩，暗识令君香<sup>①</sup>。</p>

  <p class="poem-center">玉漏随铜史<sup>②</sup>，天书拜夕郎<sup>③</sup>。</p>

  <p class="poem-center">旌旗映阊阖，歌吹满昭阳。</p>

  <p class="poem-center">官舍梅初紫，宫门柳欲黄。</p>

  <p class="poem-center-last">愿将迟日意，同与圣恩长。</p>

  <p class="bodytext-zh">【校】</p>

  <p class="bodytext">①君，《文苑英华》作“公”。</p>

  <p class="bodytext">②随，《文苑英华》作“催”。</p>

  <p class="bodytext">③拜，《文苑英华》作“问”。</p>

  <p class="bodytext-zh">【注】</p>

  <p class="bodytext"><b>【原注】</b>时为左补阙。</p>

  <p class="bodytext"><b>门下省：</b>《雍录》：“按《六典》，宣政殿前有两庑，两庑各自有门。其东曰日华，日华之东则门下省也，以其地居殿庑之左，故又曰左省也。凡两省官系衔以左者，如左散骑、左谏议、给事中皆其属也。西廊有门曰月华，月华之西即中书省也，凡系衔为右者，如右谏议、右常侍、中书舍人则其属也。故东西两省皆有骑省，为其各分左右，而常侍亦分左右也。”</p>

  <p class="bodytext"><b>骑省：</b>谓散骑之省，出潘岳《秋兴赋序》。唐时两省皆有散骑常侍，故亦谓之“骑省”。</p>

  <p class="bodytext"><b>侍中佩：</b>《宋书·礼志》：“侍中、左右常侍皆佩水苍玉。”《古今注》：“汉末丧乱，玉佩之法绝而不传。魏侍中王粲识古佩法，始更制焉。”</p>

  <p class="bodytext"><b>令君香：</b>《艺文类聚》：“《襄阳记》曰：荀令君至人家，坐处三日香。”</p>

  <p class="bodytext"><b>铜史：</b>陆倕《新漏刻铭》：“铜史司刻，金徒抱箭。”李善注：“张衡《漏水转浑天仪制》曰：盖上又铸金铜仙人，居左壶，为胥徒，居右壶，皆以左手抱箭，右手指刻，以别天时早晩。”</p>

  <p class="bodytext"><b>夕郎：</b>见十卷“琐闱”注中。</p>

  <p class="bodytext"><b>歌吹：</b>梁徐<span class="content-word-small">（俳）</span>〔悱〕妻刘氏诗：“况复昭阳近，风传歌吹声。”<a id="new-note1" name="1096152" href="../Text/part0278.xhtml#new-notef1"><sup>[1]</sup></a></p>

  <p class="bodytext"><b>迟日：</b>《诗》：“春日迟迟。”毛苌《传》云：“迟迟，舒缓也。”孔颖达《正义》云：“迟迟者，日长而暄之意，故为舒缓。计春秋漏刻多少正等，而秋言凄凄，春言迟迟者，阴阳之气感人不同。张衡《西京赋》云：‘人在阳则舒，在阴则惨。’然则人遇春暄，则四体舒泰，春觉昼景之稍长，谓日行迟缓，故以迟迟言之。及遇秋景，四体褊燥，不见日行急促，惟觉寒气袭人，故以凄凄言之。凄凄是凉，迟迟是暄，二者观文似同，本意实异也。”</p>

  <p class="note"><a id="new-notef1" name="1096952" href="../Text/part0278.xhtml#new-note1">[1]</a> 此二句出自《玉台新咏》中《和婕妤怨》诗。清纪容舒《玉台新咏考异》云：“案，《乐府诗集》此首及下一首均作王叔英妻，《玉台》旧本亦必如是，后人因《艺文类聚》载此首为徐悱妻，遂改题此首为令娴，而未检前之已见耳。”</p>
</body>
</html>