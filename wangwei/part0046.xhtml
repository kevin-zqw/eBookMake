<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>丁田家有赠</title>
  <link href="../Styles/style0001.css" rel="stylesheet" type="text/css"/>
</head>
<body id="249482">
  <h2 class="tpl-185-title-2">丁<img alt="" class="normal-img-h1" src="../Images/image00333.jpeg"/>田家有赠<sup>①</sup></h2>

  <p class="poem-center-first">君心尚栖隐，久欲傍归路。</p>

  <p class="poem-center">在朝每为言，解印果成趣。</p>

  <p class="poem-center">晨鸡鸣邻里，群动从所务。</p>

  <p class="poem-center">农夫行饷田，闺妇起缝素<sup>②</sup>。</p>

  <p class="poem-center">开轩御衣服，散帙理章句。</p>

  <p class="poem-center">时吟《招隐诗》，或制《闲居赋》。<br/>
  新晴望郊郭，日映桑榆暮<sup>③</sup>。</p>

  <p class="poem-center">阴尽小苑城<sup>④</sup>，微明渭川树。</p>

  <p class="poem-center">揆予宅闾井，幽赏何由屡。</p>

  <p class="poem-center">道存终不忘，迹异难相遇。</p>

  <p class="poem-center-last">此时惜离别，再来芳菲度。</p>

  <p class="bodytext-zh">【校】</p>

  <p class="bodytext">①《文苑英华》作“田家赠丁㝢”。</p>

  <p class="bodytext">②妇，一作“妾”。</p>

  <p class="bodytext">③映，一作“昳”。</p>

  <p class="bodytext">④阴，《文苑英华》作“荫”。尽，一作“昼”。</p>

  <p class="bodytext-zh">【注】</p>

  <p class="bodytext"><b>傍归路：</b>谢灵运诗：“从来渐二纪，始得傍归路。”张铣注：“傍，近也。”</p>

  <p class="bodytext"><b>成趣：</b>《归去来辞》：“园日涉以成趣。”</p>

  <p class="bodytext"><b>散帙：</b>谢灵运诗：“散帙问所知。”刘良注：“散帙，谓开书帙也。”《说文》：“帙，书衣也。”</p>

  <p class="bodytext"><b>招隐诗：</b>左太冲有《招隐诗》。</p>

  <p class="bodytext"><b>闲居赋：</b>潘岳《闲居赋序》：“于是览止足之分，庶浮云之志，筑室种树，逍遥自得。池沼足以渔钓，舂税足以代耕。灌园鬻蔬，供朝夕之膳；牧羊酤酪，俟伏腊之费。孝乎惟孝，友于兄弟，此亦拙者之为政也。乃作《闲居赋》，以歌事遂情焉。”</p>

  <p class="bodytext"><b>桑榆：</b>《初学记》：“日西垂景在树端谓之桑榆，言其光在桑榆树上。”</p>

  <p class="bodytext"><b>小苑城：</b>“小苑”字始见《汉书·萧望之传》，昔贤不注地在何处，六朝及唐人诗中多用之。或谓唐人所称小苑即宜春苑，是。成按：右丞“长乐青门外，宜春小苑东”之句，则不得谓宜春即小苑矣，当是指曲江之芙蓉园也。唐大内有西内苑，有东内苑，有禁苑，凡三苑。芙蓉园不及三苑之阔远，故谓之小苑，一时称谓如此。宜春宫虽在其地，然不得混指为一。</p>

  <p class="bodytext"><b>渭川：</b>《三辅黄图》：“渭水出陇西首阳县鸟鼠同穴山东北，至华阴入河。”《唐六典》注：“渭水出渭州，历秦、陇、岐、京兆、同、华六州，入于河。”</p>

  <p class="bodytext"><b>揆予：</b>《楚辞》：“皇览揆予于初度兮。”</p>

  <p class="bodytext"><b>闾井：</b>《宋书·何承天传》：“并践禾稼，焚爇闾井。”</p>

  <p class="bodytext"><b>道存：</b>《庄子》：“若夫人者，目击而道存矣。”</p>
</body>
</html>