<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>冬夜寓直麟阁</title>
  <link href="../Styles/style0001.css" rel="stylesheet" type="text/css"/>
</head>
<body id="1236789">
  <h2 class="tpl-185-title-2">冬夜寓直麟阁<sup>①</sup></h2>

  <p class="poem-center-first">直事披三省<sup>②</sup>，重关秘七门。</p>

  <p class="poem-center">广庭怜雪净<sup>③</sup>，深屋喜炉温<sup>④</sup>。</p>

  <p class="poem-center">月幌花虚馥<sup>⑤</sup>，风窗竹暗喧。</p>

  <p class="poem-center-last">东山白云意，兹夕寄琴樽<sup>⑥</sup>。</p>

  <p class="bodytext-zh">【校】</p>

  <p class="bodytext">①顾元纬《外编》录此首，《唐诗品汇》亦作王维诗，《文苑英华》作宋之问诗。成按：题中“麟阁”之名，乃是天授时所改，神龙时无复此称，则此诗自应归宋耳。</p>

  <p class="bodytext">②省，一作“阁”。</p>

  <p class="bodytext">③净，一作“静”。</p>

  <p class="bodytext">④深屋，一作“狭室”。</p>

  <p class="bodytext">⑤花，一作“云”。</p>

  <p class="bodytext">⑥樽，一作“言”。</p>

  <p class="bodytext-zh">【注】</p>

  <p class="bodytext"><b>麟阁：</b>《杜氏通典》：“天授初，改秘书省为麟阁。神龙初，复旧掌经籍图书。”</p>

  <p class="bodytext"><b>七门：</b>《后汉书·百官志》：“宫掖门，每门司马一人，比千石。本注曰：南宫南屯司马，主平城门；北宫门苍龙司马，主东门；玄武司马，主玄武门；北屯司马，主北门；北宫朱雀司马，主南掖门；东明司马，主东门；朔平司马，主北门：凡七门。”</p>

  <p class="bodytext"><b>月幌：</b>《玉篇》：“幌，户广切。帷幔也。”王勃《九成宫颂序》：“风闺夕敞，携少女于歌筵；月幌宵胧，下姮娥于舞席。”</p>
</body>
</html>