<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>奉和圣制幸玉真公主山庄因题石壁十韵之作应制</title>
  <link href="../Styles/style0001.css" rel="stylesheet" type="text/css"/>
</head>
<body id="935175">
  <h2 class="tpl-185-title-2">奉和圣制幸玉真公主山庄因题石壁十韵之作应制<sup>①</sup></h2>

  <p class="poem-center-first">碧落风烟外，瑶台道路赊。</p>

  <p class="poem-center">如何连帝苑，别自有仙家。</p>

  <p class="poem-center">比地回銮驾<sup>②</sup>，缘溪转翠华。</p>

  <p class="poem-center">洞中开日月，窗里发云霞。</p>

  <p class="poem-center">庭养冲天鹤，溪流上汉查<sup>③</sup>。</p>

  <p class="poem-center">种田生白玉，泥灶化丹砂。</p>

  <p class="poem-center">谷静泉逾响，山深日易斜。</p>

  <p class="poem-center">御羮和石髓，香饭进胡麻。</p>

  <p class="poem-center">大道今无外，长生讵有涯。</p>

  <p class="poem-center-last">还瞻九霄上，来往五云车。</p>

  <p class="bodytext-zh">【校】</p>

  <p class="bodytext">①真，刘本、顾可久本、《唐诗品汇》俱作“霄”，非。</p>

  <p class="bodytext">②比，《唐诗品汇》作“此”，一作“匝”，俱非。</p>

  <p class="bodytext">③流，刘本、《唐诗品汇》俱作“留”。</p>

  <p class="bodytext-zh">【注】</p>

  <p class="bodytext"><b>玉真公主：</b>按《唐书·公主列传》：玉真公主，睿宗女，字持盈，始封崇昌县主。太极元年为道士，筑观京师，以方士史崇玄为师，俄进号上清玄都大洞三景师。</p>

  <p class="bodytext"><b>山庄：</b>《古楼观紫云衍庆集》：“玉真公主与金仙公主俱入道，今楼观南山之麓，有玉真公主祠堂存焉。俗传其地曰邸宫，以为主家别馆之遗址也。然碑志湮没，图经废舛。惟开元中戴璇楼观碑有‘玉真公主师心此地’之语，而王维、储光羲皆有玉真公主山庄、山居之诗，则玉真祠堂为观之别馆审矣。因尽录唐人题咏，刻之祠中。元祐二年，岁在丁卯，七月望日，河东薛绍彭题。”</p>

  <p class="bodytext"><b>碧落：</b>《度人经》：“道言：昔于始青天中，碧落空歌。”注云：“东方第一天有碧霞遍满，是云碧落。”</p>

  <p class="bodytext"><b>瑶台：</b>《拾遗记》：“昆仑山有瑶台十二，各广千步，皆五色玉为台基。”</p>

  <p class="bodytext"><b>銮驾：</b>庾肩吾诗：“銮驾总朝游。”</p>

  <p class="bodytext"><b>翠华：</b>《上林赋》：“建翠华之旗。”李善注：“翠华，以翠羽为葆也。”</p>

  <p class="bodytext"><b>冲天鹤：</b>见九卷“翀天”注。</p>

  <p class="bodytext"><b>上汉查：</b>《博物志》：“旧说云，天河与海通。近世有人居海渚者，年年八月有浮槎去来，不失期。人有奇志，立飞阁于槎上，多赍粮，乘槎而去。十馀日中，犹观日月星辰，自后茫茫忽忽，亦不觉昼夜。去十馀月，奄至一处，有城郭状，屋舍甚严，遥望宫中，多织妇。见一丈夫，牵牛渚次饮之。牵牛人乃惊问曰：‘何由至此？’此人具说来意，并问此是何处，答曰：‘君还至蜀郡，访严君平，则知之。’竟不上岸。因还如期。后至蜀，问君平。曰：‘某年月日，有客星犯牵牛宿。’记其年月，正是此人到天河时也。”</p>

  <p class="bodytext"><b>种玉：</b>《搜神记》：“阳公伯雍，洛阳县人也。性笃孝。父母亡，葬无终山，遂家焉。山高八十里，上无水，公汲水，作义浆于阪头，行者皆饮之。三年，有一人就饮，以一斗石子与之，使至高平好地有石处种之，云：‘玉当生其中。’阳公未娶，又语云：‘汝后当得好妇。’语毕不见。乃种其石，数岁，时时往视，见玉子生石上，人莫知也。有徐氏者，右北平著姓，女甚有行，时人求，多不许。公乃试求徐氏。徐氏笑以为狂，因戏云：‘得白璧一双来，当听为婚。’公至所种玉田中，得白璧五双，以聘。徐氏大惊，遂以女妻公。天子闻而异之，拜为大夫。乃于种玉处，四角作大石柱，各一丈，中央一顷地，名曰‘玉田’。”</p>

  <p class="bodytext"><b>石髓：</b>《晋书》：“王烈尝得石髓如饴，即自服半，馀半与嵇康，皆凝而为石。”《列仙传》：“邛疏者，周封史也。煮石髓而服之，谓之石钟乳。”葛洪《神仙传》：“神山五百年一开，其中石髓出，得而服之，寿与天相毕。”</p>

  <p class="bodytext"><b>无外：</b>《庄子》：“至道无外，谓之大一。”</p>

  <p class="bodytext"><b>九霄：</b>沈约诗：“锐意三山上，托慕九霄中。”张铣注：“九霄，九天仙人所居处也。”《云笈七签》：“九霄，九天也。”</p>

  <p class="bodytext"><b>五云车：</b>庾信诗：“东明九芝盖，北烛五云车。”</p>
</body>
</html>