<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>息夫人</title>
  <link href="../Styles/style0001.css" rel="stylesheet" type="text/css"/>
</head>
<body id="1163430">
  <h2 class="tpl-185-title-2">息夫人<sup>①</sup></h2>

  <p class="poem-center-first">莫以今时宠<sup>②</sup>，能忘旧日恩<sup>③</sup>。</p>

  <p class="poem-center-last">看花满眼泪<sup>④</sup>，不共楚王言。</p>

  <p class="bodytext-zh">【校】</p>

  <p class="bodytext">①《河岳英灵集》作“息夫人怨”，《国秀集》作“息妫怨”。</p>

  <p class="bodytext">②时，《古今诗话》作“朝”。</p>

  <p class="bodytext">③能忘，《本事诗》作“宁忘”，《万首唐人绝句》、《唐诗纪事》俱作“难忘”，《乐府诗集》作“宁无”。旧，《国秀集》作“昔”，《唐诗纪事》作“异”。</p>

  <p class="bodytext">④眼，《本事诗》作“目”。</p>

  <p class="bodytext-zh">【注】</p>

  <p class="bodytext"><b>【原注】</b>时年二十。</p>

  <p class="bodytext"><b>息夫人：</b>《左传》：“楚子灭息，以息妫归，生堵敖及成王焉，未言。楚子问之，对曰：‘吾一妇人而事二夫，纵弗能死，其又奚言？’”《本事诗》：“宁王宪贵盛，宠妓数十人，皆绝艺上色。宅左有卖饼者，妻纤白明媚，王一见属目，厚遗其夫取之，宠惜逾等。环岁，因问之：‘汝复忆饼师否？’默然不对。王召饼师使见之，其妻注视，双泪垂颊，若不胜情。时王座客十馀人，皆当时文士，无不凄异。王命赋诗，王右丞维诗先成云云，坐客无敢继者。王乃归饼师，以终其志。”</p>

  <p class="preface-text">《珊瑚钩诗话》云：杜牧之《息夫人》诗曰：“细腰宫里露桃新，脉脉无言几度春。至竟息亡缘底事，可怜金谷坠楼人。”与所谓“莫以今朝宠，难忘旧日恩。看花满眼泪，不共楚王言”语意远矣。盖学有浅深，识有高下，故形于言者不同也。</p>
</body>
</html>