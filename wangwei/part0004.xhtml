<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>奉和圣制天长节赐宰臣歌应制</title>
  <link href="../Styles/style0001.css" rel="stylesheet" type="text/css"/>
</head>
<body id="97596">
  <h2 class="tpl-185-title-2">奉和圣制天长节赐宰臣歌应制</h2>

  <p class="poem-center-first">太阳升兮照万方，</p>

  <p class="poem-center">开阊阖兮临玉堂，</p>

  <p class="poem-center">俨冕旒兮垂衣裳。</p>

  <p class="poem-center">金天净兮丽三光，</p>

  <p class="poem-center">彤庭曙兮延八荒。</p>

  <p class="poem-center">德合天兮礼神遍，</p>

  <p class="poem-center">灵芝生兮庆云见。</p>

  <p class="poem-center">唐尧后兮稷禼臣，</p>

  <p class="poem-center">匝宇宙兮华胥人。</p>

  <p class="poem-center-last">尽九服兮皆四邻，<br/>
  乾降瑞兮坤献珍<sup>①</sup>。</p>

  <p class="bodytext-zh">【校】</p>

  <p class="bodytext">①献，一作“降”。</p>

  <p class="bodytext-zh">【注】</p>

  <p class="bodytext"><b>天长节：</b>《挥麈录》：“唐《明皇实录》云：开元十七年秋八月，上降诞之日，大置酒合乐，燕百官于花萼楼下。尚书左丞相源乾曜、右丞相张说率百官上表，愿以八月五日为千秋节，著之甲令，布于天下，咸使燕乐，休假三日。诏从之。诞日建节，盖肇于此。天宝七载八月己亥，诏改为天长节。”</p>

  <p class="bodytext"><b>太阳：</b>《后汉书》：“日者，太阳之精，人君之象。”</p>

  <p class="bodytext"><b>阊阖：</b>《三辅黄图》：“宫之正门曰阊阖。”</p>

  <p class="bodytext"><b>玉堂：</b>《汉书》：“玉堂金门，至尊之居。”扬雄《解嘲》：“历金门，上玉堂。”吕延济注：“金门，天子门也；玉堂，天子殿也。”</p>

  <p class="bodytext"><b>金天：</b>唐人多使“金天”字，即秋天也。秋于五行属金，故曰“金天”。</p>

  <p class="bodytext"><b>三光：</b>《初学记》：“日、月、星谓之三辰，亦曰三光。”</p>

  <p class="bodytext"><b>彤庭：</b>班固《西都赋》：“玄墀釦砌，玉阶彤庭。”张铣注：“彤，赤色也，以彤漆饰庭。”</p>

  <p class="bodytext"><b>八荒：</b>章怀太子《后汉书》注：“八荒，八方荒忽极远之地。”</p>

  <p class="bodytext"><b>庆云：</b>《汉书》：“若烟非烟，若云非云，郁郁纷纷，萧索轮囷，是为庆云。庆云见，喜气也。”成按：灵芝生，庆云见，皆天宝七载间实事，见十卷诗题及注。</p>

  <p class="bodytext"><b>华胥：</b>《列子·黄帝》：“退而闲居大庭之馆，斋心服形，三月不亲政事。昼寝而梦，游于华胥氏之国。华胥氏之国在弇州之西，台州之北，不知斯齐国几千万里，盖非舟车足力之所及，神游而已。其国无帅长，其民无嗜欲，自然而已。不知乐生，不知恶死，故无夭殇；不知亲己，不知疏物，故无爱憎；不知背逆，不知向顺，故无利害。都无所爱憎，都无所畏忌。入水不溺，入火不热。斫挞无伤痛，指擿无痟痒。乘空如履实，寝虚若处床。云雾不硋其视，雷霆不乱其听，美恶不滑其心，山谷不踬其步，神行而已。黄帝既寤，怡然自得，召天老、力牧、太山稽，告之，曰：‘朕闲居三月，斋心服形，思有以养身治物之道，弗获其术。疲而睡，所梦若此。今知至道不可以情求矣。朕知之矣！朕得之矣！而不能以告若矣。’又二十有八年，天下大治，几若华胥氏之国。”</p>

  <p class="bodytext"><b>九服：</b>《周礼》：“乃辨九服之邦国，方千里曰王畿，其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰卫服，又其外方五百里曰蛮服，又其外方五百里曰夷服，又其外方五百里曰镇服，又其外方五百里曰藩服。”</p>
</body>
</html>