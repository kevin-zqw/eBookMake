<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>奉和圣制上巳于望春亭观禊饮应制</title>
  <link href="../Styles/style0001.css" rel="stylesheet" type="text/css"/>
</head>
<body id="930905">
  <h2 class="tpl-185-title-2">奉和圣制上巳于望春亭观禊饮应制<sup>①</sup></h2>

  <p class="poem-center-first">长乐青门外，宜春小苑东。</p>

  <p class="poem-center">楼开万户上<sup>②</sup>，辇过百花中。</p>

  <p class="poem-center">画鹢移仙妓<sup>③</sup>，金貂列上公。</p>

  <p class="poem-center">清歌邀落日，妙舞向春风<sup>④</sup>。</p>

  <p class="poem-center">渭水明秦甸<sup>⑤</sup>，黄山入汉宫。</p>

  <p class="poem-center-last">君王来祓禊，灞浐亦朝宗。</p>

  <p class="bodytext-zh">【校】</p>

  <p class="bodytext">①应制，《文苑英华》作“之作”。〇《万首唐人绝句》、《乐府诗集》摘首四句，题作《浣沙女》，改“辇过”作“人向”。</p>

  <p class="bodytext">②户，《文苑英华》作“井”。</p>

  <p class="bodytext">③妓，《唐诗品汇》作“仗”。</p>

  <p class="bodytext">④妙，《文苑英华》作“妍”。</p>

  <p class="bodytext">⑤甸，《文苑英华》作“殿”。</p>

  <p class="bodytext-zh">【注】</p>

  <p class="bodytext"><b>望春亭：</b>《唐书·地理志》：京兆府万年县有“南望春宫，临浐水，西岸有北望春宫，宫东有广运潭”。《雍录》：“南望春亭、北望春亭在禁苑东南高原之上，旧记多云望春宫，其东正临浐水也。”</p>

  <p class="bodytext"><b>金貂：</b>《隋书·礼仪志》：“武冠，今左右侍臣及诸将军武官通服之。侍中常侍，则加金紫<a id="new-note1" name="932803" href="../Text/part0244.xhtml#new-notef1"><sup>[1]</sup></a>焉，插以貂尾，黄金为饰云。”江淹诗：“金貂服玄缨。”</p>

  <p class="bodytext"><b>上公：</b>《尚书》：“庸建尔于上公。”《晋书·职官志》：“太宰与太傅、太保皆为上公。”《唐六典》：“三师，训导之官也，其名即周之三公。汉哀、平间，始尊师傅之位在三公之上，谓之上公。”</p>

  <p class="bodytext"><b>清歌妙舞：</b>谢朓诗：“清歌留上客，妙舞送将归。”</p>

  <p class="bodytext"><b>灞浐：</b>《三辅黄图》：“灞水出蓝田谷，西北入渭。浐水亦出蓝田谷，北至霸陵入霸。”</p>

  <p class="bodytext"><b>朝宗：</b>《禹贡》：“江、汉朝宗于海。”孔安国《传》：“二水经此州而入海，有似于朝，百川以海为宗。宗，尊也。”孔颖达《正义》云：“《周礼·大宗伯》：诸侯见天子之礼，‘春见曰朝，夏见曰宗’。郑云：‘朝犹朝也，欲其来之早也。<span class="content-word-small">（尊宗）</span>〔宗，尊〕也，欲其尊王也。’‘朝宗’是人事之名，水无性识，非有此义。以海水大而江、汉小，以小就大，似诸侯归于天子，假人事而言也。”《诗》：“沔彼流水，朝宗于海。”郑康成《笺》：“兴者，水流而入海，小就大也。喻诸侯朝天子亦犹是也。诸侯春见天子曰朝，夏见曰宗。”孔颖达《正义》：“朝宗者，本诸侯见天子之礼。臣之朝君，犹水之趋海，故以水流入海为朝宗也。”</p>

  <p class="note"><a id="new-notef1" name="934638" href="../Text/part0244.xhtml#new-note1">[1]</a> 金紫，《隋书·礼仪志》作“金珰附蝉”。</p>
</body>
</html>