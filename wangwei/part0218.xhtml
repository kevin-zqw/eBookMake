<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>恭懿太子挽歌五首</title>
  <link href="../Styles/style0001.css" rel="stylesheet" type="text/css"/>
</head>
<body id="816102">
  <h2 class="tpl-185-title-2">恭懿太子挽歌五首</h2>

  <h3 class="text-title-3-c" id="AUTO_ID_56">其一</h3>

  <p class="poem-center-first">何悟藏环早，才知拜璧年。</p>

  <p class="poem-center">翀天王子去，对日圣君怜。</p>

  <p class="poem-center">树转宫犹出，笳悲马不前。</p>

  <p class="poem-center-last">虽蒙绝驰道，京兆别开阡。</p>

  <p class="bodytext-zh">【注】</p>

  <p class="bodytext"><b>恭懿太子：</b>刘昫《唐书》：“恭懿太子佋，肃宗第十二子。至德二载封兴王。上元元年六月薨。佋，皇后张氏所生，上尤钟爱。后屡危太子，欲以兴王为储贰，会薨而止。七月丁亥，诏曰：‘厚礼所以饰终，易名所以表行。况情钟天属，宠及侯封。载畴加等之美，式备元储之赠，永怀轸念，有恻彝章。第十二子故兴王佋，毓庆璇源，分华若木，天资纯孝，神假聪明。河间聚书，幼闻乐善之旨；延陵听乐，早得知音之妙。顷以暂婴沉瘵，殆积旬时，而资敬益彰，颖晤逾爽。爱亲之恋，言不间于斯须；告诀之辞，事先符于梦寐。顾惟至性，实切深哀。将祚土析珪，载崇藩翰，闻《诗》对《易》，爰就琢磨。方冀成立，岂期夭丧。瑶英始茂，遽摧于当春；隙驷俄迁，忽沉于厚夜，兴言痛悼，闵惜良深。宜贲宠于青宫，俾哀荣于玄穸。可赠太子，谥曰恭懿。应缘丧葬，所司准式。仍令京兆尹刘晏充监护使。’诏宰臣李揆持节册命。十一月，葬于高阳原。其哀册曰：‘维上元元年，太岁庚子，六月己未朔，二十六日甲申，皇第十二子持节凤翔等四州节度观察大使兴王佋，薨于中京内邸，殡于寝之西阶。粤八月丁亥，册赠皇太子，庙号恭懿。冬十一月庚寅，诏葬于长安之高阳原，礼也。燕隧开封，龙輼进辙，陈祖载而就位，俨涂刍以成列。皇帝哀玉林之閟景，悯璇萼之惟<a id="new-note1" name="818256" href="../Text/part0218.xhtml#new-notef1"><sup>[1]</sup></a>霜。瞻龙綍而增思，怀雁池而永伤。考谥惟古，褒崇有式。爰诏史司，恭宣懿德。其辞曰：“惟天祚唐，累叶重光，中兴宸景，再纽乾纲。本枝建国，磐石疏疆，克开龙嗣，实曰贤王。骊源孕彩，日干腾芳，深仁广孝，蕴艺含章。秀发童年，惠彰龀齿，蹈礼知方，承尊叶旨。对日流辩，占凤擅美。鲁卫后尘，间平绝轨。胡孽初构，王师未班。爰从襁褓，载历险艰。爱备中掖，名崇懿藩，居常禀训，动不违颜。礼及佩觽，朝加分器，胙土延渥，登坛受帅。玉质金声，文经武纬，乐善为宝，崇儒是贵。濬哲外朗，温文内深，阅书成诵，观乐表音。《五经》在口，六律谐心，才优艺洽，绝古超今。蛇豕犹梗，寰区未乂。涤虑祈真，焚香演偈。食去荤血，心依定惠。庶福邦家，俾清凶秽。雾露婴疾，聪明害神，沉疴始遘，弥旷盈旬。止虑无扰，发言有伦，在膏方亟，问膳逾勤。云物告征，星辰变象，楚药无救，秦毉莫仗。灵仪窅而上宾，徽音邈其长往。违旧邸于青社，即幽陵于黄壤。呜呼哀哉！魂气夺兮去何之，精灵存兮孝有思。念君亲之永隔，托梦寐而来辞。延桂宫而震悼，贯椒壸而缠悲。旌遗芳于碣馆，贲新命于储闱。呜呼哀哉！先远戒候，占龟献吉。指鹑野而西临，背凤城而右出。天惨惨而苦雾，山苍苍而曀日。望驰道而长辞，赴幽涂而永毕。呜呼哀哉！生为宠王兮宸爱所钟，殁追上嗣兮朝典斯崇。升玉笙于洞府，阅银棨于泉宫。金石谁固，人生有终，简册攸记兮德音无穷。敢直词于篆美，庶永代而成风。呜呼哀哉！’佋薨时年八岁。既薨之夕，肃宗、张后俱梦佋有如平昔，拜辞流涕而去。帝方寝疾，追念过深，故特以储闱之赠宠之。”《唐会要》：“恭懿太子沿陵，在京兆府长安县界。”</p>

  <p class="bodytext"><b>藏环：</b>《晋书》：“羊祜年五岁时，令乳母取所弄金环，乳母曰：‘汝先无此物。’祜即诣邻人李氏东垣桑树中，探得之。主人惊曰：‘此吾亡儿所失物也，云何持去！’乳母具言之，李氏悲惋。时人异之，谓李氏子则祜之前身也。”</p>

  <p class="bodytext"><b>拜璧：</b>《左传》：“楚共王无冢適，有宠子五人，无適立焉。乃大有事于群望，而祈曰：‘请神择于五人者，使主社稷。’乃遍以璧见于群望曰：‘当璧而拜者，神所立也，谁敢违之？’既乃与巴姬密埋璧于大室之庭，使五人斋，而长入拜。康王跨之，灵王肘加焉，子干、子晳皆远之；平王弱，抱而入，再拜，皆压纽。”</p>

  <p class="bodytext"><b>翀天：</b>用周灵王太子晋事。孙绰《游天台山赋》：“王乔控鹤以冲天。”详见五卷“浮丘公”注中。</p>

  <p class="bodytext"><b>对日：</b>《晋书》：“明帝幼而聪哲，为元帝所宠异。年数岁，尝坐膝前，属长安使来，因问帝曰：‘汝谓日与长安孰近？’对曰：‘长安近。不闻人从日边来，居然可知也。’明日，宴群僚，又问之。对曰：‘日近。’元帝失色，曰：‘何乃异间者之言乎？’对曰：‘举头见日，不见长安。’由是益奇之。”</p>

  <p class="bodytext"><b>驰道：</b>《汉书·成帝纪》：“上尝急召，太子出龙楼门，不敢<span class="content-word-small">（疾）</span>〔绝〕驰道，西至直城门，得绝乃度，还入作室门。上迟之，问其故，以状对。上大悦，乃著令，令太子得绝驰道云。”应劭曰：“驰道，天子所行道也，若今之中道。”师古注：“绝，横度也。”</p>

  <p class="bodytext"><b>京兆阡：</b>谓京兆尹别开墓道也。或引《汉书·原涉传》内“京兆阡”事，非是。</p>

  <h3 class="text-title-3-c" id="AUTO_ID_57">其二</h3>

  <p class="poem-center-first">兰殿新恩切，椒宫夕临幽。</p>

  <p class="poem-center">白云随凤管，明月在龙楼。</p>

  <p class="poem-center">人向青山哭，天临渭水愁。</p>

  <p class="poem-center-last">鸡鸣常问膳，今恨玉京留。</p>

  <p class="bodytext-zh">【注】</p>

  <p class="bodytext"><b>兰殿：</b>颜延年《元皇后哀策文》：“兰殿常阴，椒涂弛卫。”李善注：“《汉武故事》曰：‘帝以七月七日旦生于猗兰殿。’”</p>

  <p class="bodytext"><b>椒宫：</b>《汉官仪》：“皇后称椒房，以椒涂室，亦取温暖除恶气也。”《三辅黄图》：“椒房殿在未央宫，以椒和泥涂，取其温而芬芳也。”</p>

  <p class="bodytext"><b>临：</b>临，力鸩切，作“林”字去声读。杜预《左传注》：“临，哭也。”</p>

  <p class="bodytext"><b>问膳：</b>《礼记》：“文王之为世子，朝于王季日三。鸡初鸣而衣服，至于寝门外，问内侍之御者曰：‘今日安否何如？’内竖曰：‘安。’文王乃喜。食上，必在视寒暖之节。食下，问所膳。命膳宰曰：‘末有原。’应曰：‘诺。’然后退。”</p>

  <h3 class="text-title-3-c" id="AUTO_ID_58">其三</h3>

  <p class="poem-center-first">骑吹凌霜发，旌旗夹路陈。</p>

  <p class="poem-center">恺容金节护<sup>①</sup>，册命玉符新。</p>

  <p class="poem-center">傅母悲香褓，君家拥画轮。</p>

  <p class="poem-center-last">射熊今梦帝<sup>②</sup>，秤象问何人。</p>

  <p class="bodytext-zh">【校】</p>

  <p class="bodytext">①恺，一作“礼”。</p>

  <p class="bodytext">②今，顾元纬本作“非”。</p>

  <p class="bodytext-zh">【注】</p>

  <p class="bodytext"><b>骑吹：</b>《海录碎事》：“列于殿庭者为鼓吹，今之从行鼓吹为骑吹。”</p>

  <p class="bodytext"><b>玉符：</b>《唐六典》：“随身鱼符之制，左二右一。太子以玉，亲王以金，庶官以铜，佩以为饰。”</p>

  <p class="bodytext"><b>傅母：</b>《列女传》：“下堂则从傅母保阿。”</p>

  <p class="bodytext"><b>褓：</b>《说文》：“褓，小儿衣也。”</p>

  <p class="bodytext"><b>画轮：</b>《晋书·舆服志》：“画轮车，驾牛，以彩漆画轮毂，故名曰画轮车。上起四夹杖，左右开四望，绿油幢，朱丝络，青交路，其上形制事事如辇，其下犹如犊车耳。至尊出朝堂举哀乘之。”</p>

  <p class="bodytext"><b>射熊：</b>《史记》：“赵简子疾，五日不知人，寤而语大夫曰：‘我之帝所甚乐，有一熊欲来援我，帝命我射之，中熊，熊死。又有一罴来，我又射之，中罴，罴死。帝甚喜，赐我二笥，皆有副。’”</p>

  <p class="bodytext"><b>秤象：</b>《魏志·邓哀王冲传》：“时孙权曾致巨象，太祖欲知其斤重，访之群下，咸莫能出其理。冲曰：‘致象大船之上，而刻其水痕所至，称物以载之，则校可知矣。’太祖大悦，即施行焉。”</p>

  <h3 class="text-title-3-c" id="AUTO_ID_59">其四</h3>

  <p class="poem-center-first">苍舒留帝宠，子晋有仙才。</p>

  <p class="poem-center">五岁过人智，三天使鹤催。</p>

  <p class="poem-center">心悲阳禄馆<sup>①</sup>，目断望思台。</p>

  <p class="poem-center-last">若道长安近，何为更不来？</p>

  <p class="bodytext-zh">【校】</p>

  <p class="bodytext">①阳，一作四“非”。</p>

  <p class="bodytext-zh">【注】</p>

  <p class="bodytext"><b>苍舒：</b>《魏志》：“邓哀王冲，字苍舒。少聪察岐嶷，生五六岁，智意所及，有若成人之智。太祖数对群臣称述，有欲传后之意。年十三，建安十三年疾病，太祖亲为请命。及亡，哀甚。文帝宽喻太祖，太祖曰：‘此我之不幸，而汝曹之幸也。’”</p>

  <p class="bodytext"><b>三天：</b>《云笈七签》：“三天者，清微天、禹馀天、大赤天是也。天宝君治在玉清境，即清微天也，其气始清。灵宝君治在上清境，即禹馀天也，其气玄黄。神宝君治在太清境，即大赤天也，其气玄白。”</p>

  <p class="bodytext"><b>阳禄馆：</b>班婕妤《伤悼赋》：“痛阳禄与柘馆兮，仍襁褓而离灾。”服虔注：“二馆名也。生子此馆，皆失之也。”师古注：“二观并在上林中。”</p>

  <p class="bodytext"><b>望思台：</b>《汉书·戾太子传》：“上怜太子无辜，乃作思子宫，为归来望思之台于湖。”颜师古曰：“言己望而思之，庶太子之魂归来也。其台在今湖城县之西，闅乡之东，基址犹存。”</p>

  <h3 class="text-title-3-c" id="AUTO_ID_60">其五</h3>

  <p class="poem-center-first">西望昆池阔，东瞻下杜平。</p>

  <p class="poem-center">山朝豫章馆，树转凤凰城。</p>

  <p class="poem-center">五校连旗色，千门叠鼓声。</p>

  <p class="poem-center-last">金环如有验，还向画堂生。</p>

  <p class="bodytext-zh">【注】</p>

  <p class="bodytext"><b>西望：</b>沈约诗：“南瞻储胥观，西望昆明池。”首联盖学其句。</p>

  <p class="bodytext"><b>昆池：</b>《三辅黄图》：“汉昆明池，武帝元狩四年穿，在长安西南，周围十里。《西南夷传》曰：‘天子遣使求身毒国市竹，而为昆明所闭。天子欲伐之，越嶲昆明国有滇池，方三百里故作昆明池以象之，以习水战，因名曰昆明池。’《食货志》曰：‘时越欲与汉用船战逐，乃大修昆明池也。’《三辅旧事》曰：‘昆明池地三百三十二顷。’《图》曰：‘上林苑有昆明池，周匝四十里。’”《长安志》：“昆明池在长安县西二十里，今为民田。”</p>

  <p class="bodytext"><b>下杜：</b>《汉书·宣帝纪》：“率常在下杜。”孟康注：“在长安南。”师古注：“下杜即今之杜城。”《长安志》：“下杜城，在长安县南一十五里。其城周三里一百七十三步。《春秋左氏传》：‘晋范宣子曰：“昔匄之祖，在周为唐杜氏。”’杜预注曰：‘周成王灭唐，迁之于杜，为杜伯国。’《记》曰：‘周宣王四十三年，杜伯入为王卿士，无罪而王杀之。’《史记》曰‘秦武公十一年，初县杜’，即此地也。《括地志》曰：‘盖宣王杀杜伯，以后子孙微弱，附于秦。及春秋后，武公灭之为县。汉宣帝修杜之东原为陵，曰杜陵县，更名此为下杜城。’《庙记》曰：‘下杜城，杜伯所筑。东有杜原，城在底下，故曰下杜。’”《雍录》：“秦武公灭杜，以杜国为杜县。县之东有原，名为东原，宣帝以为己陵，故东原之地遂为杜陵县也。既有杜陵县，则名称与杜县相混，遂改杜县为下杜以别之。或言，杜县之东有杜原，而此之下杜在其下方，故以下杜名，此全不审也。”</p>

  <p class="bodytext"><b>豫章馆：</b>《三辅黄图》：“豫章观，武帝造，在昆明池中，亦曰昆明观。”班固《西都赋》：“集乎豫章之宇，临乎昆明之池。”吕延济注：“豫章，馆名也。”张衡《西京赋》：“豫章珍馆，揭焉中峙。”薛综注：“以豫章木为台馆也。”</p>

  <p class="bodytext"><b>五校：</b>《汉书·霍光传》：“发材官轻车北军五校士军阵至茂陵，以送其葬。”按《后汉书·百官志》有屯骑校尉、越骑校尉、步兵校尉、长水校尉、射声校尉，皆属北军中候，所谓五校也。章怀太子《顺帝纪》注以长水、步兵、射声、胡骑、车骑五校尉为五校，误也。</p>

  <p class="bodytext"><b>画堂：</b>《三辅黄图》：“太子宫有甲观画堂。《汉书》曰：‘孝成皇帝，元帝太子也。母曰王皇后。元帝在太子宫生甲观画堂。’画堂，谓宫殿中彩画之室。”</p>

  <p class="preface-text">成按：五诗中，羊祜事凡二用，晋明帝事凡二用，王子晋事凡三用，魏邓哀王事凡二用，右丞全不以此为诗病。若使今人下笔尔尔，有不訾其俭于书卷者乎？</p>

  <p class="note"><a id="new-notef1" name="832058" href="../Text/part0218.xhtml#new-note1">[1]</a> 惟，据《文苑英华》、《唐大诏令》当作“罹”。</p>
</body>
</html>