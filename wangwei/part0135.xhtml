<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>慕容承携素馔见过</title>
  <link href="../Styles/style0001.css" rel="stylesheet" type="text/css"/>
</head>
<body id="609215">
  <h2 class="tpl-185-title-2">慕容承携素馔见过</h2>

  <p class="poem-center-first">纱帽乌皮几，闲居懒赋诗。</p>

  <p class="poem-center">门看五柳识，年算六身知。</p>

  <p class="poem-center">灵寿君王赐，雕胡弟子炊。</p>

  <p class="poem-center-last">空劳酒食馔，特底解人颐。</p>

  <p class="bodytext-zh">【注】</p>

  <p class="bodytext"><b>乌皮几：</b>谢朓有《同咏座上玩器得乌皮隐几》诗。</p>

  <p class="bodytext"><b>六身：</b>《左传》：“晋悼夫人食舆人之城杞者，绛县人或年长矣，无子，而往与于食。有与疑年，使之年。曰：‘臣小人也，不知纪年。臣生之岁，正月甲子朔，四百有四十五甲子矣，其季于今三之一也。’吏走问诸朝，师旷曰：‘七十三年矣。’史赵曰：‘亥有二首六身，下二如身，是其日数也。’士文伯曰：‘然则二万六千六百有六旬也。’”《正义》云：“二画为首，六画为身，下首之二画并之，使如其身旁，则是生来日数也。因亥画似算位，故假之以为言。”</p>

  <p class="bodytext"><b>灵寿：</b>《汉书·孔光传》：“赐太师灵寿杖。”孟康注：“扶老杖也。”服虔注：“灵寿，木名。”师古注：“木似竹，有枝节，长不过八九尺，围三四寸，自然有合杖制，不须削治也。”</p>

  <p class="bodytext"><b>解人颐：</b>《汉书》：“无说《诗》，匡鼎来；匡说《诗》，解人颐。”如淳注：“解颐，使人笑不能止也。”</p>
</body>
</html>
