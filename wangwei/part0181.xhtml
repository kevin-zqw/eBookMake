<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>送李员外贤郎</title>
  <link href="../Styles/style0001.css" rel="stylesheet" type="text/css"/>
</head>
<body id="710034">
  <h2 class="tpl-185-title-2">送李员外贤郎</h2>

  <p class="poem-center-first">少年何处去？负米上铜梁。</p>

  <p class="poem-center">借问阿戎父，知为童子郎。</p>

  <p class="poem-center">鱼笺请诗赋，橦布作衣裳。</p>

  <p class="poem-center-last">薏苡扶衰病，归来幸可将。</p>

  <p class="bodytext-zh">【注】</p>

  <p class="bodytext"><b>负米：</b>《家语》：“子路见于孔子，曰：‘昔者由也事二亲之时，常食藜藿之食，为亲负米百里之外。”</p>

  <p class="bodytext"><b>铜梁：</b>《太平寰宇记》：“铜梁县在合州西一百五十里，亦汉垫江县地，宋改为宕渠县，魏为石镜之地。唐长安四年，刺史陈靖意以大足川侨户辐凑，置铜梁县，以铜梁山为名。”“铜梁山在合州石镜县南九里。左太冲《蜀都赋》云：‘外负铜梁于宕渠。’注云：‘铜梁，山名也。’按，其山出铁及桃竹杖，东西连亘二十馀里，山岭之上平整。远望诸山，而此独秀也。”</p>

  <p class="bodytext"><b>阿戎父：</b>刘孝标《世说》注：“《竹林七贤论》曰：初，阮籍与王戎父浑俱为尚书郎，每造浑，坐未安，辄曰：‘与卿语，不如与阿戎语。’造戎，必日夕而返。”</p>

  <p class="bodytext"><b>童子郎：</b>《后汉书·臧洪传》：“洪年十五，以〔父〕功拜童子郎。”章怀太子注：“汉法，孝廉试经者拜为郎。洪以年幼才俊，故拜童子郎也。”又《左雄传》：“雄奏征海内名儒为博士，又使公卿子弟为诸生。有志操者，加其俸禄。及汝南谢廉、河南赵建年始十二，各能通经，雄并奏拜童子郎。”又《黄琬传》：“琬以公孙拜童子郎。”</p>

  <p class="bodytext"><b>鱼笺：</b>王勃《七夕赋》：“握犀管，展鱼笺。”</p>

  <p class="bodytext"><b>橦布：</b>左思《蜀都赋》：“布有橦花，面有桄榔。”刘渊林注：“橦华者，树名橦，其花柔毳，可绩为布也。出永昌。”《太平寰宇记》：“剑南道巂州有橦木，可以为布。”</p>

  <p class="bodytext"><b>薏苡：</b>《神农本草经》：“薏苡，味甘，微寒，主风湿痺，下气，除筋骨邪气，久服轻身益气。”</p>
</body>
</html>