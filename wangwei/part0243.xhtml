<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>奉和圣制与太子诸王三月三日龙池春禊应制</title>
  <link href="../Styles/style0001.css" rel="stylesheet" type="text/css"/>
</head>
<body id="927713">
  <h2 class="tpl-185-title-2">奉和圣制与太子诸王三月三日龙池春禊应制<sup>①</sup></h2>

  <p class="poem-center-first">故事修春禊，新宫展豫游。</p>

  <p class="poem-center">明君移凤辇，太子出龙楼。</p>

  <p class="poem-center">赋掩陈王作，杯如洛水流。</p>

  <p class="poem-center">金人来捧剑，画鹢去回舟<sup>②</sup>。</p>

  <p class="poem-center">苑树浮宫阙，天池照冕旒。</p>

  <p class="poem-center-last">宸章在云汉<sup>③</sup>，垂象满皇州。</p>

  <p class="bodytext-zh">【校】</p>

  <p class="bodytext">①应制，《文苑英华》作“之作”。</p>

  <p class="bodytext">②去，顾元纬本、凌本俱作“出”。</p>

  <p class="bodytext">③汉，顾元纬本、凌本俱作“表”。</p>

  <p class="bodytext-zh">【注】</p>

  <p class="bodytext"><b>春禊：</b>《广韵》：“禊，祓除不祥也。”《晋书·礼志》：“汉仪，季春上巳，官及百姓皆禊于东流水上，洗濯祓除去宿垢。而自魏以后，但用三日，不以上巳也。”徐广《史记》注：“三月上巳，临水祓除谓之禊。”江总诗：“上巳娱春禊。”</p>

  <p class="bodytext"><b>凤辇：</b>《唐会要》：“旧制，辇有七：一曰大凤辇，二曰大芳辇，三曰仙游辇，四曰小轻辇，五曰芳亭辇，六曰大玉辇，七曰小玉辇。”</p>

  <p class="bodytext"><b>陈王：</b>《魏志》：“陈思王植，字子建。邺铜爵台新成，太祖悉将诸子登台，使各为赋。植援笔立成，可观，太祖甚异之。”</p>

  <p class="bodytext"><b>洛水：</b>《晋书·束晳传》：“武帝尝问挚虞三日曲水之义，虞对曰：‘汉章帝时，平原徐肇以三月初生三女，至三日俱亡，村人以为怪，乃招携之水滨洗祓，遂因水以泛觞，其义起此。’帝曰：‘必如所谈，便非好事。’晳进曰：‘挚虞小生，不足以知，臣请言之。昔周公成洛邑，因流水以泛酒，故逸《诗》云“羽觞随波”。又秦昭王以三日置酒河曲，见金人奉水心之剑，曰：“令君制有西夏。”及霸诸侯，因此立为曲水。二汉相缘，皆为盛集。’”</p>

  <p class="bodytext"><b>画鹢：</b>《子虚赋》：“浮文鹢。”张揖注：“鹢，水鸟也。画其像于船首。”张正见诗：“波中画鹢涌，帆上锦花飞。”</p>
</body>
</html>