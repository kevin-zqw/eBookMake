<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>寄荆州张丞相</title>
  <link href="../Styles/style0001.css" rel="stylesheet" type="text/css"/>
</head>
<body id="617556">
  <h2 class="tpl-185-title-2">寄荆州张丞相</h2>

  <p class="poem-center-first">所思竟何在？怅望深荆门。</p>

  <p class="poem-center">举世无相识，终身思旧恩。</p>

  <p class="poem-center">方将与农圃，艺植老丘园。</p>

  <p class="poem-center-last">目尽南飞鸟<sup>①</sup>，何由寄一言。</p>

  <p class="bodytext-zh">【校】</p>

  <p class="bodytext">①飞鸟，顾元纬本、凌本俱作“无雁”。</p>

  <p class="bodytext-zh">【注】</p>

  <p class="bodytext"><b>张丞相：</b>刘昫《唐书》：“开元二十五年，监察御史周子谅上书忤旨，㩧之殿庭，朝堂决杖死之。尚书右丞相张九龄以曾荐引子谅，左授荆州长史。”</p>

  <p class="bodytext"><b>所思竟何在：</b>沈约《临高台》诗云：“所思竟何在？洛阳南陌头。”刘孝绰《棹歌行》云：“所思竟何在？相望徒盈盈。”首联全学其句。</p>

  <p class="bodytext"><b>荆门：</b>盛宏之《荆州记》：“郡西溯江六十里，南岸有山，名曰荆门，北岸有山，名曰虎牙。二山相对，楚之西塞也。虎牙石壁红色，间有白文，如牙齿状。荆门上合下开，开达山南有门形，故因以为名。然唐人多呼荆州为荆门，文人称谓如此，不仅指荆门一山矣。”</p>
</body>
</html>