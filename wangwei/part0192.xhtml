<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>汉江临泛</title>
  <link href="../Styles/style0001.css" rel="stylesheet" type="text/css"/>
</head>
<body id="738294">
  <h2 class="tpl-185-title-2">汉江临泛<sup>①</sup></h2>

  <p class="poem-center-first">楚塞三湘接<sup>②</sup>，荆门九派通。</p>

  <p class="poem-center">江流天地外，山色有无中。</p>

  <p class="poem-center">郡邑浮前浦，波澜动远空。</p>

  <p class="poem-center-last">襄阳好风日<sup>③</sup>，留醉与山翁<sup>④</sup>。</p>

  <p class="bodytext-zh">【校】</p>

  <p class="bodytext">①泛，《瀛奎律髓》作“眺”。</p>

  <p class="bodytext">②湘，《瀛奎律髓》作“江”。</p>

  <p class="bodytext">③日，《文苑英华》作“月”。</p>

  <p class="bodytext">④翁，《文苑英华》、《瀛奎律髓》俱作“公”。</p>

  <p class="bodytext-zh">【注】</p>

  <p class="bodytext"><b>汉江：</b>郭璞《山海经》注：“汉水出武都沮县东狼谷，经汉中魏兴至南乡，东经襄阳至江夏安陆县入江。”<a id="new-note1" name="739477" href="../Text/part0192.xhtml#new-notef1"><sup>[1]</sup></a>《唐六典》注：“汉水源出梁州金牛县，初名漾水，一名沔水，历洋、金、均、襄、荆、郢、复七州，至沔州入于江。”《一统志》：“汉江源出陇西嶓冢山，由汉中流经郧县、均州、光化，至襄阳府城北，又东南经宜城，抵安陆州，至大别山，入于江。其水因地而名，曰漾、曰沔、曰汉、曰沧浪，盖总名为汉，别言之则有四耳。”</p>

  <p class="bodytext"><b>楚塞：</b>江淹诗：“奉义至江汉，始知楚塞长。”</p>

  <p class="bodytext"><b>九派：</b>郭璞《江赋》：“流九派乎浔阳。”李善注：“水别流为派。《尚书》曰‘九江孔殷’，应劭《汉书》注曰‘江自庐江浔阳分为九’也。”</p>

  <p class="bodytext"><b>好风日：</b>庾肩吾诗：“何当好风日，极望长沙垂。”</p>

  <p class="bodytext"><b>山翁：</b>《晋书》：“山简出为征南将军、都督荆、湘、交、广四州诸军事、假节，镇襄阳。优游卒岁，惟酒是耽。诸习氏，荆土豪族，有佳园池，简每出游嬉，多之池上，置酒辄醉，名之曰高阳池。时有童儿歌曰：‘山公出何许，往至高阳池。日夕倒载归，酩酊无所知。时时能骑马，倒着白接䍦。举鞭向葛强：“何如并州儿？”’”</p>

  <p class="note"><a id="new-notef1" name="741078" href="../Text/part0192.xhtml#new-note1">[1]</a> 此条郭注实引《水经》。</p>
</body>
</html>