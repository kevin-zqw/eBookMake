<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>与胡居士皆病寄此诗兼示学人二首</title>
  <link href="../Styles/style0001.css" rel="stylesheet" type="text/css"/>
</head>
<body id="229117">
  <h2 class="tpl-185-title-2">与胡居士皆病寄此诗兼示学人二首</h2>

  <h3 class="text-title-3-c" id="AUTO_ID_13">其一</h3>

  <p class="poem-center-first">一兴微尘念，横有朝露身。</p>

  <p class="poem-center">如是睹阴界<sup>①</sup>，何方置我人。</p>

  <p class="poem-center">碍有固为主，趣空宁舍宾。</p>

  <p class="poem-center">洗心讵悬解，悟道正迷津。</p>

  <p class="poem-center">因爱果生病，从贪始觉贫。</p>

  <p class="poem-center">色声非彼妄，浮幻即吾真。</p>

  <p class="poem-center">四达竟何遣，万殊安可尘。</p>

  <p class="poem-center">胡生但高枕，寂寞与谁邻？</p>

  <p class="poem-center">战胜不谋食，理齐甘负薪。</p>

  <p class="poem-center-last">子若未始异，讵论疏与亲。</p>

  <p class="bodytext-zh">【校】</p>

  <p class="bodytext">①睹，一作“都”，误。</p>

  <p class="bodytext-zh">【注】</p>

  <p class="bodytext"><b>朝露：</b>《汉书》：“人生如朝露，何久自苦如此？”师古注：“朝露见日则晞，人命短促亦如之。”</p>

  <p class="bodytext"><b>我人：</b>《璎珞经》：“尽观世界，空无我人。”《华严经》：“此中无少物，但有假名字。若计有我人，则为入险道。”</p>

  <p class="bodytext"><b>空有：</b>《后汉书》：“清心释累之训，空有兼遣之宗。”章怀太子注：“不执着为空，执着为有；兼遣谓不空不有，虚实两忘也。”鸠摩罗什《维摩诘经》注：“佛法有二种：一者有，二者空。若常在有则累于想着，若常在空则舍于善本。若空有迭用，则不设二过，犹日月代明万物以成。”</p>

  <p class="bodytext"><b>悬解：</b>《庄子》：“适来，夫子时也；适去，夫子顺也。安时而处顺，哀乐不能入也。古者谓是帝之县解。”郭象注：“以有系者为县，则无系者县解也。县解而性命之情得矣，此养生之要也。”陆德明注：“县音玄，解音蟹。崔云：以生为县，以死为解。”</p>

  <p class="bodytext"><b>生病：</b>《维摩诘经》：“从痴有爱，则我病生。”</p>

  <p class="bodytext"><b>浮幻：</b>《西域记》：“人命危脆，世间浮幻。”</p>

  <p class="bodytext"><b>战胜：</b>《韩非子》：“子夏见曾子，曾子曰：‘何肥也？’对曰：‘战胜故肥也。’曾子曰：‘何谓也？’子夏曰：‘吾入见先王之义则荣之，出见富贵之乐又荣之。两者战于胸中，未知胜负，故臞。今先王之义胜，故肥。’”</p>

  <h3 class="text-title-3-c" id="AUTO_ID_14">其二</h3>

  <p class="poem-center-first">浮空徒漫漫，泛有定悠悠。</p>

  <p class="poem-center">无乘及乘者，所谓智人舟。</p>

  <p class="poem-center">讵舍贫病域，不疲生死流。</p>

  <p class="poem-center">无烦君喻马，任以我为牛。</p>

  <p class="poem-center">植福祠迦叶，求仁笑孔丘。</p>

  <p class="poem-center">何津不鼓棹，何路不摧辀。</p>

  <p class="poem-center">念此闻思者，胡为多阻修。</p>

  <p class="poem-center">空虚花聚散，烦恼树稀稠。</p>

  <p class="poem-center">灭想成无记<sup>①</sup>，生心坐有求。</p>

  <p class="poem-center-last">降吴复归蜀，不到莫相尤。</p>

  <p class="bodytext-zh">【校】</p>

  <p class="bodytext">①想，顾元纬本作“相”。</p>

  <p class="bodytext-zh">【注】</p>

  <p class="bodytext"><b>无乘及乘者：</b>《楞伽经》：“诸天及梵乘，声闻缘觉乘，诸佛如来乘；我说此诸乘，乃至有心转，诸乘非究竟；若彼心灭尽，无乘及乘者，无有乘建立；我说为一乘，引导众生故，分别说诸乘。”</p>

  <p class="bodytext"><b>生死流：</b>《涅槃经》：“善断有顶种，永度生死流。”</p>

  <p class="bodytext"><b>喻马：</b>《涅槃经》：“譬如大王有三种马：一者调壮大力；二者不调，齿壮大力，三者不调，羸老无力。王若乘者，当先乘谁？应当先乘调壮大力，次乘第二，后及第三。调壮大力喻菩萨僧，其第二者喻声闻僧，其第三者喻一阐提。”</p>

  <p class="bodytext"><b>为牛：</b>《庄子》：“子呼我牛也，而谓之牛；呼我马也，而谓之马。”</p>

  <p class="bodytext"><b>迦叶：</b>《法苑珠林》：“第四拘楼秦佛，第五拘那含牟尼佛，第六迦叶佛。此三佛同姓迦叶。”又释迦文佛之大弟子亦名迦叶。僧肇《维摩诘经》注：“迦叶以贫人昔不植福，故生贫里，若今不积善，后复弥甚，愍其长苦，多就乞食。”</p>

  <p class="bodytext"><b>闻思修：</b>学人修习禅观，有闻、思、修、三法，谓闻法、思惟、修习，能生智慧。《遗教经》：“是故汝等，当以闻思修慧而自增益。”</p>

  <p class="bodytext"><b>空虚花：</b>《楞伽经》：“观一切有为，犹如虚空花。”《仁王经》：“世谛幻化起，譬如虚空花。”</p>

  <p class="bodytext"><b>烦恼树：</b>《佛遗教经》：“实智慧者，伐烦恼树之利斧也。”《涅槃经》：“是经即是刚利智斧，能伐一切烦恼大树。”</p>

  <p class="bodytext"><b>无记：</b>释氏说心有三种：以思惟世间杂善等事为善；思惟世间五欲因缘为恶；善恶不形，寂然昏住为无记。</p>

  <p class="bodytext"><b>降吴归蜀：</b>《蜀志·黄权传》有“降吴不可，还蜀无路”之语，右丞借用其字，承上而言，以喻灭想生心，皆非入道之径耳。</p>
</body>
</html>