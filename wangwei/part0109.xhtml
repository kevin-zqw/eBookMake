<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>桃源行</title>
  <link href="../Styles/style0001.css" rel="stylesheet" type="text/css"/>
</head>
<body id="514986">
  <h2 class="tpl-185-title-2">桃源行</h2>

  <p class="poem-center-first">渔舟逐水爱山春，<br/>
  两岸桃花夹去津<sup>①</sup>。</p>

  <p class="poem-center">坐看红树不知远，<br/>
  行尽青溪不见人<sup>②</sup>。</p>

  <p class="poem-center">山口潜行始隈隩，</p>

  <p class="poem-center">山开旷望旋平陆。</p>

  <p class="poem-center">遥看一处攒云树，<br/>
  近入千家散花竹<sup>③</sup>。</p>

  <p class="poem-center">樵客初传汉姓名，</p>

  <p class="poem-center">居人未改秦衣服。</p>

  <p class="poem-center">居人共住武陵源，</p>

  <p class="poem-center">还从物外起田园。</p>

  <p class="poem-center">月明松下房栊静，<br/>
  日出云中鸡犬喧。<br/>
  惊闻俗客争来集<sup>④</sup>，<br/>
  竞引还家问都邑<sup>⑤</sup>。</p>

  <p class="poem-center">平明闾巷扫花开，</p>

  <p class="poem-center">薄暮渔樵乘水入。</p>

  <p class="poem-center">初因避地去人间，<br/>
  更闻成仙遂不还<sup>⑥</sup>。</p>

  <p class="poem-center">峡里谁知有人事，<br/>
  世中遥望空云山<sup>⑦</sup>。</p>

  <p class="poem-center">不疑灵境难闻见，</p>

  <p class="poem-center">尘心未尽思乡县。</p>

  <p class="poem-center">出洞无论隔山水，</p>

  <p class="poem-center">辞家终拟长游衍。</p>

  <p class="poem-center">自谓经过旧不迷，<br/>
  安知峰壑今来变<sup>⑧</sup>。</p>

  <p class="poem-center">当时只记入山深，<br/>
  青溪几度到云林<sup>⑨</sup>。</p>

  <p class="poem-center">春来遍是桃花水，</p>

  <p class="poem-center-last">不辨仙源何处寻。</p>

  <p class="bodytext-zh">【校】</p>

  <p class="bodytext">①去，《唐文粹》、《方舆胜览》、《乐府诗集》俱作“古”。</p>

  <p class="bodytext">②不见，《文苑英华》、《唐文粹》、《方舆胜览》、《乐府诗集》俱作“忽值”。</p>

  <p class="bodytext">③《方舆胜览》作“近入千花映烟竹”。</p>

  <p class="bodytext">④惊，《文苑英华》作“忽”。</p>

  <p class="bodytext">⑤都，《唐诗正音》作“乡”。</p>

  <p class="bodytext">⑥更闻，刘本、顾可久本、《乐府诗集》、《唐诗品汇》俱作“更问”，《文苑英华》、《唐文粹》、《方舆胜览》俱作“及至”。遂，《文苑英华》、《唐文粹》、《方舆胜览》俱作“去”。</p>

  <p class="bodytext">⑦中，刘本、顾可久本俱作“上”。</p>

  <p class="bodytext">⑧峰，《文苑英华》作“岑”。</p>

  <p class="bodytext">⑨度，一作“曲”。</p>

  <p class="bodytext-zh">【注】</p>

  <p class="bodytext"><b>【原注】</b>时年十九。</p>

  <p class="bodytext"><b>隈隩：</b>《玉篇》：“隈，水曲也。”“隩，水涯也。”</p>

  <p class="bodytext"><b>房栊：</b>班婕妤赋：“房栊虚兮风泠泠。”师古注：“栊，疏槛也。”左思《吴都赋》：“房栊对櫎，连阁相经。”李善注：“《说文》曰：‘栊，房室之疏也。’”</p>

  <p class="bodytext"><b>平明：</b>《楚辞》：“平明发兮苍梧。”</p>

  <p class="bodytext"><b>桃花水：</b>《汉书》：“来春桃花水盛。”师古注：“《月令》：‘仲春之月始雨水，桃始花。’盖桃方花时，既有雨水，川谷冰泮，众流猥集，波澜甚长，故谓之桃花水耳。而《韩诗传》云：‘三月桃花水。’”</p>

  <p class="preface-text">东坡谓：“世传桃源事，多过其实。考渊明所记，止言先世避秦乱来此，则渔人所见，似是其子孙，非秦人不死者也。又云‘杀鸡作食’，岂有仙而杀者乎？旧说南阳有菊水，水甘而芳，民居三十馀家，饮其水皆寿，或至百二三十岁。蜀青城山老人村有见五世孙者，道极险远，生不识盐醯，而溪中多枸杞，根如龙蛇，饮其水，故寿。近岁道稍通，渐能致五味，而寿亦益衰。桃源盖此比也欤。使武陵太守得而至焉，则已化为争夺之场久矣。尝意天壤之间若此者甚众，不独桃源。”其说甚正，乃后之诗人文士往往以为神踪仙境，如韩退之诗云“神仙有无何渺茫，桃源之说尤荒唐”，刘禹锡云“仙家一出寻无踪，至今流水山重重”，皆失之矣。右丞此诗亦未能免俗。</p>
</body>
</html>