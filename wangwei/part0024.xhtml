<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>赠从弟司库员外絿</title>
  <link href="../Styles/style0001.css" rel="stylesheet" type="text/css"/>
</head>
<body id="180253">
  <h2 class="tpl-185-title-2">赠从弟司库员外絿</h2>

  <p class="poem-center-first">少年识事浅，强学干名利。</p>

  <p class="poem-center">徒闻跃马年，苦无出人智。</p>

  <p class="poem-center">即事岂徒言，累官非不试。</p>

  <p class="poem-center">既寡遂性欢，恐招负时累。</p>

  <p class="poem-center">清冬见远山，积雪凝苍翠。</p>

  <p class="poem-center">皓然出东林，发我遗世意。</p>

  <p class="poem-center">惠连素清赏，夙语尘外事。</p>

  <p class="poem-center-last">欲缓携手期，流年一何驶。</p>

  <p class="bodytext-zh">【注】</p>

  <p class="bodytext"><b>司库：</b>成按：《唐六典》：兵部属官有库部员外郎一人，从六品上。龙朔二年改为司库，咸亨元年复。故则右丞时不复有司库之名矣。而犹袭用之者，当是取其名雅驯之故，与中书省之称“紫微”、门下省之称“黄门”同一例也。</p>

  <p class="bodytext"><b>跃马年：</b>《史记》：“蔡泽曰：‘吾持粱刺齿肥，跃马疾驱，怀黄金之印，结紫绶于要，揖让人主之前，食肉富贵，四十三年足矣。’”</p>

  <p class="bodytext"><b>惠连：</b>《宋书》：“谢惠连幼而聪敏，年十岁，能属文，族兄灵运深相知赏。”</p>

  <p class="bodytext"><b>尘外：</b>《晋书·谢安传论》：“文靖始居尘外，高谢人间。”《梁书》：“征士何点，居贞物表，纵心尘外。”</p>

  <p class="bodytext"><b>驶：</b>潘岳诗：“叹彼年往驶。”张铣注：“驶，急也。”</p>
</body>
</html>