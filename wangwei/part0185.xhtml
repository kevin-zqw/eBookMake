<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>送贺遂员外外甥</title>
  <link href="../Styles/style0001.css" rel="stylesheet" type="text/css"/>
</head>
<body id="720695">
  <h2 class="tpl-185-title-2">送贺遂员外外甥</h2>

  <p class="poem-center-first">南国有归舟，荆门溯上流。</p>

  <p class="poem-center">苍茫葭菼外，云水与昭丘<sup>①</sup>。</p>

  <p class="poem-center">樯带城乌去，江连暮雨愁。</p>

  <p class="poem-center-last">猿声不可听，莫待楚山秋。</p>

  <p class="bodytext-zh">【校】</p>

  <p class="bodytext">①与，一作“同”。</p>

  <p class="bodytext-zh">【注】</p>

  <p class="bodytext"><b>南国：</b>韦昭《国语解》：“南国，江汉之间也。《诗》曰：‘滔滔江汉，南国之纪。’”</p>

  <p class="bodytext"><b>溯：</b>《玉篇》：“溯，苏故切。逆流而上也。”</p>

  <p class="bodytext"><b>上流：</b>臧荣绪《晋书》：“荆州势据上流。”</p>

  <p class="bodytext"><b>昭丘：</b>王粲《登楼赋》：“西接昭丘。”李善注：“《荆州图记》曰：当阳东南七十里有楚昭王墓，登楼则见，所谓昭丘。”《水经注》：“沮水又南径楚昭王墓，东对麦城，故王仲宣之赋登楼云‘西接昭丘’是也。”</p>

  <p class="bodytext"><b>樯：</b>《玉篇》：“樯，帆柱也。”</p>

  <p class="bodytext"><b>城乌：</b>梁元帝诗：“城乌侵曙鸣。”</p>
</body>
</html>