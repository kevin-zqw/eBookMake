<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>与苏卢二员外期游方丈寺而苏不至因有是作</title>
  <link href="../Styles/style0001.css" rel="stylesheet" type="text/css"/>
</head>
<body id="1084027">
  <h2 class="tpl-185-title-2">与苏卢二员外期游方丈寺而苏不至因有是作<sup>①</sup></h2>

  <p class="poem-center-first">共仰头陀行，能忘世谛情。</p>

  <p class="poem-center">回看双凤阙<sup>②</sup>，相去一牛鸣。</p>

  <p class="poem-center">法向空林说，心随宝地平。</p>

  <p class="poem-center">手巾花㲲净，香帔稻畦成。</p>

  <p class="poem-center">闻道邀同舍，相期宿化城。</p>

  <p class="poem-center-last">安知不来往，翻以得无生<sup>③</sup>。</p>

  <p class="bodytext-zh">【校】</p>

  <p class="bodytext">①《文苑英华》、《唐诗品汇》俱以此诗为王昌龄所作。</p>

  <p class="bodytext">②凤，顾元纬本作“树”，误。</p>

  <p class="bodytext">③以得，顾元纬本、凌本、《唐诗品汇》俱作“得似”。</p>

  <p class="bodytext-zh">【注】</p>

  <p class="bodytext"><b>头陀行：</b>《法苑珠林》：“夫五欲盖缠，并是禅障。既能除弃，其心寂静，堪能修道。故此章内具明十二头陀之行。少欲知足，无过此等。西云头陀，此云抖擞。能行此法，即能抖擞烦恼，去离贪着。如衣抖擞，能去尘垢。是故从喻为名。”《翻译名义》：“头陀，新云杜多，此云抖擞，亦云修治，亦云洮汰。《垂裕记》云：抖擞烦恼故也。《善住意天子经》云：头陀者，抖擞贪欲、嗔恚、愚痴、三界、内外六入，若不取不舍，不修不著，我说彼人，名为杜多。今讹称头陀。《大品》云：须菩提，说法者，受持十二头陀，一作阿兰若，二常乞食，三衲衣，四一坐食，五节量食，六中后不饮浆，七冢间住，八树下住，九露地住，十常坐不卧，十一次第乞食，十二但三大衣。”</p>

  <p class="bodytext"><b>世谛：</b>《涅槃经》：“世尊，所说世谛第一义谛，其义云何？如出世人之所知者名第一义谛，世人知者名为世谛。五阴和合，称言某甲。凡夫众生，随其所称，是名世谛。解阴无有某甲名字，离阴亦无某甲名字。出世之人，如其性相，而能知之，名第一义谛。或复有法有名有实，或复有法有名无实。有名无实者，即是世谛，有名有实者，是第一义谛。如我众生，寿命知见，养育丈夫，作者受者，热时之焰，乾闼婆城，龟毛兔角，旋火之轮。诸阴界入，是名世谛。苦集灭道，名第一义谛。”昭明太子解二谛义云：“所言二谛者，一是真谛，二名俗谛。真谛亦名第一义谛，俗谛亦名世谛。真谛、俗谛，以立体立名；义谛、世谛，以褒贬立目。”《宗镜录经》云：“以凡夫见之为世谛，以圣人见之为空谛。所称谛者，审实不虚，故称为谛。世谛不无，执假为谛，真谛非有，证实为谛。”</p>

  <p class="bodytext"><b>一牛鸣：</b>《太藏一览》：“一牛鸣地，其声五里。”《翻译名义》：“拘卢舍，此云五百弓，亦云一牛吼地，谓大牛鸣声所极闻。或云一鼓声。《拘舍》云二里，《杂宝藏》云五里。”</p>

  <p class="bodytext"><b>心平：</b>《楞严经》：“持地菩萨言：毘舍如来摩顶谓我：‘当平心地，则世界地一切皆平。’”</p>

  <p class="bodytext"><b>花</b><b>㲲</b>：《南史》：“高昌国有草，实如茧，茧中丝如细<b>冤</b>，名曰白叠子。国人取之，织以为布，布甚软白，交市用焉。”</p>
</body>
</html>