<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>蓝田山石门精舍</title>
  <link href="../Styles/style0001.css" rel="stylesheet" type="text/css"/>
</head>
<body id="236139">
  <h2 class="tpl-185-title-2">蓝田山石门精舍</h2>

  <p class="poem-center-first">落日山水好，漾舟信归风。</p>

  <p class="poem-center">玩奇不觉远<sup>①</sup>，因以缘源穷<sup>②</sup>。</p>

  <p class="poem-center">遥爱云木秀<sup>③</sup>，初疑路不同<sup>④</sup>。</p>

  <p class="poem-center">安知清流转<sup>⑤</sup>，偶与前山通。</p>

  <p class="poem-center">舍舟理轻策，果然惬所适。</p>

  <p class="poem-center">老僧四五人，逍遥荫松柏。</p>

  <p class="poem-center">朝梵林未曙<sup>⑥</sup>，夜禅山更寂。</p>

  <p class="poem-center">道心及牧童<sup>⑦</sup>，世事问樵客<sup>⑧</sup>。</p>

  <p class="poem-center">暝宿长林下<sup>⑨</sup>，焚香卧瑶席。</p>

  <p class="poem-center">涧芳袭人衣，山月映石壁。</p>

  <p class="poem-center">再寻畏迷误，明发更登历。</p>

  <p class="poem-center-last">笑谢桃源人<sup>⑩</sup>，花红复来觌<span class="sup">⑪</span>。</p>

  <p class="bodytext-zh">【校】</p>

  <p class="bodytext">①玩，一作“探”。</p>

  <p class="bodytext">②缘，《唐诗纪事》作“寻”。③秀，一作“翠”。</p>

  <p class="bodytext">④疑，《文苑英华》作“言”。⑤安，《文苑英华》作“谁”。</p>

  <p class="bodytext">⑥未，一作“方”。</p>

  <p class="bodytext">⑦及，一作“友”。</p>

  <p class="bodytext">⑧问，《文苑英华》作“闻”。</p>

  <p class="bodytext">⑨林，一作“井”。</p>

  <p class="bodytext">⑩谢，一作“问”。</p>

  <p class="bodytext">⑪《文苑英华》本分“舍舟理轻策”以下另为一首。</p>

  <p class="bodytext-zh">【注】</p>

  <p class="bodytext"><b>漾舟：</b>谢惠连诗：“漾舟陶嘉月。”李周翰注：“漾舟，泛舟也。”</p>

  <p class="bodytext"><b>归风：</b>木华《海赋》：“或乃萍流而浮转，或因归风以自反。”</p>

  <p class="bodytext"><b>缘源：</b>谢朓诗：“缘源殊未极，归径窅如迷。”刘良注：“缘，寻也。”</p>

  <p class="bodytext"><b>轻策：</b>谢灵运诗：“裹粮杖轻策。”</p>

  <p class="bodytext"><b>荫松柏：</b>《楚辞》：“饮石泉兮荫松柏。”</p>

  <p class="bodytext"><b>道心：</b>梁武帝诗：“道心理归终，信首故宜先。”</p>

  <p class="bodytext"><b>桃源：</b>《搜神后记》：“晋太元中，武陵人捕鱼为业。缘溪行，忘路远近，忽逢桃花夹岸数百步，中无杂树，芳草鲜美，落英缤纷。渔人甚异之。复前行，欲穷其林。林尽水源，便得一山。山有小口，仿佛若有光。便舍舟，从口入。初极狭，才通人。复行数十步，豁然开朗，土地旷空，屋舍俨然。有良田、美池、桑竹之属。阡陌交通，鸡犬相闻。男女衣着，悉如外人。黄发垂髫，并怡然自乐。见渔人，大惊。问所从来，具答之。便要还家，设酒杀鸡作食。村中人闻有此人，咸来问讯。自云先世避秦时难，率妻子邑人来此绝境，不复出焉，遂与外隔。问今是何世，乃不知有汉，无论魏、晋。此人一一具言所闻，皆为叹惋。停数日，辞去，此中人语云：‘不足为外人道也。’既出，得其船，便扶向路，处处志之。及郡，诣太守，说如此。太守刘歆即遣人随之往，寻向所志，不复得焉。”</p>

  <p class="preface-text">殷璠云：王维诗词秀调雅，意新理惬，在泉为珠，着壁成绘，一句一字，皆出常境。至如“落日山水好，漾舟信归风”，又“涧芳袭人衣，山月映石壁”，又“天寒远山静，日暮长河急”，又“贱日岂殊众，贵来方悟稀”，又“日暮沙漠垂，战声烟尘里”，岂肯惭于古人也。</p>
</body>
</html>