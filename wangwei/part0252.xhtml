<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>奉和圣制重阳节宰臣及群臣上寿应制</title>
  <link href="../Styles/style0001.css" rel="stylesheet" type="text/css"/>
</head>
<body id="965938">
  <h2 class="tpl-185-title-2">奉和圣制重阳节宰臣及群臣上寿应制<sup>①</sup></h2>

  <p class="poem-center-first">四海方无事，三秋大有年。</p>

  <p class="poem-center">百工逢此日<sup>②</sup>，万寿愿齐天。</p>

  <p class="poem-center">芍药和金鼎，茱萸插玳筵。</p>

  <p class="poem-center">玉堂开右个，天乐动宫悬。</p>

  <p class="poem-center">御柳疏秋影，城鸦拂曙烟。</p>

  <p class="poem-center-last">无穷菊花节，长奉《柏梁篇》。</p>

  <p class="bodytext-zh">【校】</p>

  <p class="bodytext">①应制，《文苑英华》作“之作”。</p>

  <p class="bodytext">②工，顾元纬本、凌本皆作“生”。</p>

  <p class="bodytext-zh">【注】</p>

  <p class="bodytext"><b>三秋：</b>李善《文选》注：“秋有三月，故曰三秋。《春秋元命苞》曰：阳气数成于三，故时别三月。宋衷曰：四时皆象此类，不唯秋也。”</p>

  <p class="bodytext"><b>大有年：</b>《穀梁传》：“五谷大熟，为大有年。”</p>

  <p class="bodytext"><b>百工：</b>百官也。字见《尚书》。</p>

  <p class="bodytext"><b>芍药：</b>《子虚赋》：“勺药之和具，而后御之。”韦昭曰：“勺药，和齐咸酸美味也。”郭璞曰：“勺药，五味也。”师古曰：“勺药，药草名，其根主和五脏，又辟毒气，故合之于兰桂五味，以助诸食，因呼五味之和为勺药耳。今人食马肝、马肠者，犹合勺药而煮之，岂非古之遗法乎？”李善注：“服虔曰：‘具美也，或以勺药调食也。’文颖曰：‘五味之和也。’晋灼曰：‘《南都赋》曰“归雁鸣<b>庵</b>，香稻鲜鱼，以为勺药，酸甜滋味，百种千名”之说是也。’服氏之说，以勺药为药名，或者因说今之煮马肝，犹加勺药，古之遗法。晋氏之说，以勺药为调和之意。枚乘《七发》曰‘勺药之酱’，然则和调之言，于义为得。”《尔雅翼》：“芍药根可以和五脏，制食毒。古者有芍药之酱，合之于兰桂五味，以助诸食，因呼五味之和为芍药。《七发》曰‘勺药之酱’，《子虚赋》曰‘勺药之和具，而后御之’，《南都赋》曰‘归雁鸣<b>庵</b>，香稻鲜鱼，以为芍药，酸甜滋味，百种千名’，是因致其滋味也。故孔子曰：‘不得其酱，不食。’非以备味，自爱之至矣。服虔、文颖、伏俨辈解芍药称具美也，或以为勺药调食，或以为五味之和，或以为以兰桂调食，虽各得彷彿，然未究名实之所起。至韦昭，又训其读‘勺，丁削切；药，旅酌切’，则并没此物之名实矣。”《西溪丛语》：“《溱洧》诗‘赠之以勺药’，江淹《别赋》‘下有芍药之诗’，《子虚》、《南都》二赋言勺药者，乃以鱼肉等物为醢食物也。子建《七发》、张景阳《七命》勺药云云，五臣注勺音酌，药音略。《广韵》亦有二音，《子虚赋》诸家皆误以为《溱洧》之芍药。韩退之《偃城联句》诗云‘两相铺氍毹，五鼎调勺药’，又曰‘但掷顾笑金，难祈却老药’二‘药’不同音也。”</p>

  <p class="bodytext"><b>金鼎：</b>鲍照诗：“金鼎玉七合神丹。”</p>

  <p class="bodytext"><b>茱萸：</b>《艺文类聚》：“《风土记》曰：九月九日，律中无射而数九，俗尚此日折茱萸房以插头，言辟除恶气而御初寒。”</p>

  <p class="bodytext"><b>玳筵：</b>刘桢《瓜赋》：“布象牙之席，薰玳瑁之筵。”</p>

  <p class="bodytext"><b>右个：</b>《吕氏春秋》：“季秋之月，天子居总章右个。”高诱注：“明堂中方外圜，通达四出，各有左右房，谓之个，犹隔也。”<a id="new-note1" name="970248" href="../Text/part0252.xhtml#new-notef1"><sup>[1]</sup></a></p>

  <p class="bodytext"><b>宫悬：</b>《周礼》：“正乐县之位，王宫县，诸侯轩县，卿大夫判县，士特县。”郑康成注：“乐县，谓钟磬之属县于笋簴者。郑司农云：宫县四面县，轩县去其一面，判县又去其一面，特县又去其一面。四面象宫室四面有墙，故谓之宫县。”贾谊《新书》：“天子之乐宫悬，诸侯之乐轩悬。”</p>

  <p class="note"><a id="new-notef1" name="970841" href="../Text/part0252.xhtml#new-note1">[1]</a> 此条高诱注在《孟春纪》“天子居青阳左个”句下，非所引之句下。</p>
</body>
</html>