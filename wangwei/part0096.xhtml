<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>寓言二首</title>
  <link href="../Styles/style0001.css" rel="stylesheet" type="text/css"/>
</head>
<body id="456609">
  <h2 class="tpl-185-title-2">寓言二首</h2>

  <h3 class="text-title-3-c" id="AUTO_ID_40">其一</h3>

  <p class="poem-center-first">朱绂谁家子，无乃金张孙。</p>

  <p class="poem-center">骊驹从白马，出入铜龙门。</p>

  <p class="poem-center">问尔何功德，多承明主恩。</p>

  <p class="poem-center">斗鸡平乐馆，射雉上林园。</p>

  <p class="poem-center">曲陌车骑盛，高堂珠翠繁。</p>

  <p class="poem-center-last">奈何轩冕贵，不与布衣言。</p>

  <p class="bodytext-zh">【注】</p>

  <p class="bodytext"><b>朱绂：</b>韦孟《讽谏诗》：“黼衣朱绂，四牡龙旂。”师古注：“黼衣画为斧形，而白与黑为彩也。朱绂为朱裳画为‘亚’文也。亚，古‘弗’字也，故因谓之。‘绂’字又作‘黻’，其音同声。”</p>

  <p class="bodytext"><b>骊驹：</b>《陌上桑古辞》：“何用识夫婿，白马从骊驹。”</p>

  <p class="bodytext"><b>铜龙门：</b>《汉书》：“上尝急召，太子出龙楼门。”张晏曰：“门楼上有铜龙，若白鹤、飞廉之为名也。”</p>

  <p class="bodytext"><b>何功德：</b>应璩诗：“问我何功德，三入承明庐。”</p>

  <p class="bodytext"><b>平乐馆：</b>《汉书·武帝纪》：“元封六年夏，京师民观角抵于上林平乐馆。”《东方朔传》：“董氏常从游戏北宫，驰逐平乐，观鸡鞠之会，角狗马之足。”</p>

  <p class="bodytext"><b>射雉：</b>《魏志》：“辛毗常从帝射雉。”</p>

  <p class="bodytext"><b>上林园：</b>《三辅黄图》：“《汉旧仪》云：上林苑方三百里，苑中养百兽。天子秋冬射猎取之。”</p>

  <p class="bodytext"><b>曲陌：</b>陆机诗：“回渠绕曲陌。”</p>

  <h3 class="text-title-3-c" id="AUTO_ID_41">其二<sup>①</sup></h3>

  <p class="poem-center-first">君家御沟上，垂柳夹朱门。</p>

  <p class="poem-center">列鼎会中贵，鸣珂朝至尊。</p>

  <p class="poem-center">生死在八议，穷达由一言。</p>

  <p class="poem-center-last">须识苦寒士，莫矜狐白温。</p>

  <p class="bodytext-zh">【校】</p>

  <p class="bodytext">①《瀛奎律髓》编此首入“侠少类”，作卢象《杂诗》。</p>

  <p class="bodytext-zh">【注】</p>

  <p class="bodytext"><b>列鼎：</b>《说苑》：“累茵而坐，列鼎而食。”</p>

  <p class="bodytext"><b>中贵：</b>《史记》：“天子使中贵人从广。”服虔曰：“中贵，内臣之贵幸者。”《索隐》曰：“案董巴《舆服志》云：‘黄门丞主密近，使听察天下，谓之中贵人使者。’崔浩云：‘在中而贵幸，非德望，故曰中贵也。’”</p>

  <p class="bodytext"><b>鸣珂：</b>刘昫《唐书·舆服志》：“马珂，一品以下九子，四品七子，五品五子。”《尔雅翼》：“贝大者为珂，黄黑色，其骨白，可以饰马。盖此等饰非特取其容，兼取其声。”《韵会》：“服虔《通俗文》曰：勒饰曰珂。”何逊诗：“隔林望行幰，下阪听鸣珂。”盖马行则珂响，故曰“鸣珂”也。</p>

  <p class="bodytext"><b>八议：</b>《汉书·刑法志》：“《周官》有八议之法：一曰议亲，二曰议故，三曰议贤，四曰议能，五曰议功，六曰议贵，七曰议勤，八曰议宾。”</p>

  <p class="bodytext"><b>狐白温：</b>王景玄诗：“讵忆无衣苦，但知狐白温。”吕向注：“狐白，谓狐腋之白毛以为裘也。”</p>
</body>
</html>