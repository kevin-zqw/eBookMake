<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>达奚侍郎夫人寇氏挽歌二首</title>
  <link href="../Styles/style0001.css" rel="stylesheet" type="text/css"/>
</head>
<body id="811365">
  <h2 class="tpl-185-title-2">达奚侍郎夫人寇氏挽歌二首<sup>①</sup></h2>

  <h3 class="text-title-3-c" id="AUTO_ID_54">其一</h3>

  <p class="poem-center-first">束带将朝日，鸣环映牖辰。</p>

  <p class="poem-center">能令谏明主<sup>②</sup>，相劝识贤人<sup>③</sup>。</p>

  <p class="poem-center">遗挂空留壁，回文日覆尘。</p>

  <p class="poem-center-last">金蚕将画柳，何处更知春？</p>

  <p class="bodytext-zh">【校】</p>

  <p class="bodytext">①刘本、顾可久本俱作“送奚侍郎夫人寇氏”，非。《文苑英华》题上多“吏部”二字。</p>

  <p class="bodytext">②明，一作“皇”。</p>

  <p class="bodytext">③劝，《文苑英华》作“助”。</p>

  <p class="bodytext-zh">【注】</p>

  <p class="bodytext"><b>达奚侍郎：</b>按，《唐书·杨国忠传》有礼部侍郎达奚珣，是其人也。后为河南尹，降禄山，受伪署。贼平，伏诛。</p>

  <p class="bodytext"><b>鸣环：</b>刘孝绰诗：“曳绡争掩縠，摇佩奋鸣环。”</p>

  <p class="bodytext"><b>遗挂：</b>潘岳《悼亡》诗：“流芳未及歇，遗挂犹在壁。”吕延济注：“遗挂，谓平生玩用之物尚在于壁。”</p>

  <p class="bodytext"><b>回文：</b>《晋书》：“窦滔妻苏氏，始平人也，名蕙，字若兰。善属文。滔，苻坚时为秦州刺史，被徙流沙。苏氏思之，织锦为回文旋图诗以赠滔。宛转循环以读之，辞甚凄惋，凡八百四十字。”</p>

  <p class="bodytext"><b>金蚕：</b>《南史·王元谟传》：“元谟从弟元象位下邳太守，好发冢，地无完椁。人间垣内有小冢，坟上殆平，每朝日初升，见一女子立冢上，近视则亡。或以告元象，便命发之，有一棺尚全，有金蚕、铜人以百数。”《始兴简王传》：“于益州园地得古冢，无复棺，但有石椁。铜器十馀种，并古形；玉璧三枚；珍宝甚多，不可皆识；金银为蚕蛇形者数斗。”《宜都王传》：“于时人发桓温女冢，得金巾箱，织金篾为严器，又有金蚕银茧等物甚多。”《史记正义》：“《括地志》云：‘齐桓公墓在临淄县南二十一里牛山上。晋永嘉末，人发之，初得板，次得水银池，有气不得入，经数日，乃牵犬入中，得金蚕数十箔，珠襦、玉匣、缯彩、军器不可胜数。’”</p>

  <p class="bodytext"><b>画柳：</b>《释名》：“舆棺之车曰轜，其盖曰柳。柳，聚也。众饰所聚，亦其形偻也。亦曰鳖甲，以鳖甲亦然也。”孔颖达《礼记正义》：“按《丧大记》注云：‘在旁曰帷，在上曰荒。’皆所以衣柳，则以帷荒之内木材为柳，其实帷荒及木材等总名曰柳。故《缝人》云：‘衣翣柳之材。’注云：‘柳之言聚，诸饰之所聚。’是帷荒总称柳也。”</p>

  <h3 class="text-title-3-c" id="AUTO_ID_55">其二</h3>

  <p class="poem-center-first">女史悲彤管，夫人罢锦轩。</p>

  <p class="poem-center">卜茔占二室<sup>①</sup>，行哭度千门。</p>

  <p class="poem-center">秋日光能澹，寒川波自翻<sup>②</sup>。</p>

  <p class="poem-center-last">一朝成万古，松柏暗平原。</p>

  <p class="bodytext-zh">【校】</p>

  <p class="bodytext">①占，《文苑英华》作“瞻”。</p>

  <p class="bodytext">②波，《文苑英华》作“浪”。</p>

  <p class="bodytext-zh">【注】</p>

  <p class="bodytext"><b>彤管：</b>毛苌《诗传》：“古者后夫人必有女史彤管之法，不记过，其罪杀之。”杜预《左传注》：“彤管，赤管笔，女史记事规诲之所执。”《后汉书·后纪》：“女史彤管，记功书过。”</p>
</body>
</html>