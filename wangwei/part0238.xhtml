<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>送杨少府贬彬州</title>
  <link href="../Styles/style0001.css" rel="stylesheet" type="text/css"/>
</head>
<body id="910872">
  <h2 class="tpl-185-title-2">送杨少府贬彬州</h2>

  <p class="poem-center-first">明到衡山与洞庭，</p>

  <p class="poem-center">若为秋月听猿声。</p>

  <p class="poem-center">愁看北渚三湘近<sup>①</sup>，<br/>
  恶说南风五两轻。</p>

  <p class="poem-center">青草瘴时过夏口，<br/>
  白头浪里出湓城<sup>②</sup>。</p>

  <p class="poem-center">长沙不久留才子，</p>

  <p class="poem-center-last">贾谊何须吊屈平。</p>

  <p class="bodytext-zh">【校】</p>

  <p class="bodytext">①近，顾可久本、《唐诗鼓吹》俱作“客”，《唐诗正音》、《唐诗品汇》俱作“远”。</p>

  <p class="bodytext">②出，《唐诗正音》作“见”。</p>

  <p class="bodytext-zh">【注】</p>

  <p class="bodytext"><b>彬州：</b>《唐书·地理志》：彬州桂阳郡属江南西道。</p>

  <p class="bodytext"><b>衡山：</b>《水经注》：“湘水又北径衡山县东。山在西南，有三峰，一名紫盖，一名容峰<a id="new-note1" name="912153" href="../Text/part0238.xhtml#new-notef1"><sup>[1]</sup></a>。容峰最为竦杰，自远望之，苍苍隐天，故罗含云‘望若阵云，非清霁素朝，不见其峰’。丹水涌其左，澧泉流其右。《山经》谓之岣嵝山，为南岳也。”《括地志》：“衡山，一名岣嵝山，在衡州湘潭县西四十一里。”《方舆胜览》：“南岳，一名衡山，在潭州衡山县西三十里，晋因山以名郡。《湘中记》：‘度应斗衡位值离宫，故曰南岳，又名霍山。’《尔雅疏》：‘泰与岱、衡与霍，皆一山有二名。’《南岳记》：‘衡山者，朱陵之灵台，太虚之宝洞。上承翼轸，钤总万物，故名衡山；下踞离宫，统摄火师，故号南岳。赤帝馆其岭，祝融宅其阳。逮于轩辕，以潜、霍二山副焉。’《长沙志》：‘轩翔耸拔九千馀丈，尊卑差次七十二峰。岩洞溪涧泉石之胜，交错于中。又有数十洞、十五岩、三十八泉、二十五溪、九池、九潭、六源、八桥、九井、三穿、三漏，此最著者。’”</p>

  <p class="bodytext"><b>北渚：</b>《水经注》：“冯水出临贺郡冯乘县东北冯冈，其水导源〔冯溪〕，西北流，县<span class="content-word-small">（冯溪）</span>以托名焉。冯水带约众流，浑成一川，谓之北渚。”《楚辞》：“帝子降兮北渚。”</p>

  <p class="bodytext"><b>青草瘴：</b>《广州记》：“地多瘴气，夏为青草瘴，秋为黄茅瘴。”王友琢崖谓：彬州、夏口皆在岭内，无有瘴气。“瘴”当是“涨”字之讹，盖谓青草湖之水涨耳。《元和郡县志》：“巴丘湖，又名青草湖，在巴陵县南七十九里，周回二百六十五里，俗云即古云梦泽也。”《一统志》：“青草湖，一名巴丘湖，北连洞庭，南接潇湘，东纳汨罗之水。每夏秋水泛，与洞庭为一水，涸则此湖先干，青草生焉。”是其义矣。</p>

  <p class="bodytext"><b>湓城：</b>《元和郡县志》：“隋文帝平陈，置江州总管，移理湓城。古之湓口城也，汉高帝六年灌婴所筑。”《太平寰宇记》：“江州初理豫章郡，后至成帝咸通元年移理湓城，即今郡是也。”《一统志》：“湓城，即今九江府治。”</p>

  <p class="bodytext"><b>贾谊：</b>《汉书》：“天子议以贾谊任公卿之位，绛、灌、东阳侯、冯敬之属尽害之，乃毁谊曰：‘雒阳之人年少初学，专欲擅权，纷乱诸事。’于是天子后亦疏之，不用其议，以谊为长沙王太傅。谊既以适去，意不自得，及度湘水，为赋以吊屈原。屈原，楚贤臣也，被谗放逐，作《离骚赋》，其终篇曰：‘已矣，国亡人，莫我知也。’遂自投江而死。谊追伤之，因以自喻。”</p>

  <p class="bodytext"><b>屈平：</b>《史记》：“屈原者，名平，楚之同姓也。”</p>

  <p class="preface-text">成按：送人迁谪，用贾谊事者多矣，然俱代为悲忿之词，惟李供奉《巴陵赠贾舍人》诗云：“圣主恩深汉文帝，怜君不遣到长沙。”与右丞此篇结句俱得忠厚和平之旨，可为用事翻案法。</p>

  <p class="note"><a id="new-notef1" name="915666" href="../Text/part0238.xhtml#new-note1">[1]</a> 容峰，当作“芙蓉”。</p>
</body>
</html>