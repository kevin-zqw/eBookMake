<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>哭祖六自虚</title>
  <link href="../Styles/style0001.css" rel="stylesheet" type="text/css"/>
</head>
<body id="1111495">
  <h2 class="tpl-185-title-2">哭祖六自虚</h2>

  <p class="poem-center-first">否极当闻泰，嗟君独不然。</p>

  <p class="poem-center">悯凶才稚齿<sup>①</sup>，羸疾至中年。</p>

  <p class="poem-center">馀力文章秀，生知礼乐全。</p>

  <p class="poem-center">翰留天帐览，词入帝宫传。</p>

  <p class="poem-center">国讶终军少，人知贾谊贤。</p>

  <p class="poem-center">公卿尽虚左，朋识共推先。</p>

  <p class="poem-center">不恨依穷辙，终期济巨川。</p>

  <p class="poem-center">才雄望羔雁，寿促背貂蝉。</p>

  <p class="poem-center">福善闻前录，歼良昧上玄。</p>

  <p class="poem-center">何辜铩鸾翮，何事与龙泉<sup>②</sup>？</p>

  <p class="poem-center">鵩起长沙赋，麟终曲阜编。</p>

  <p class="poem-center">城中君道广，海内我情偏。</p>

  <p class="poem-center">乍失疑犹见<sup>③</sup>，沉思悟绝缘。</p>

  <p class="poem-center">生前不忍别，死后向谁宣？</p>

  <p class="poem-center">为此情难尽，弥令忆更缠。</p>

  <p class="poem-center">本家清渭曲，归葬旧茔边。</p>

  <p class="poem-center">永去长安道，徒闻京兆阡<sup>④</sup>。</p>

  <p class="poem-center">旌车出郊甸，乡国隐云天<sup>⑤</sup>。</p>

  <p class="poem-center">定作无期别，宁同旧日旋<sup>⑥</sup>。</p>

  <p class="poem-center">候门家属苦<sup>⑦</sup>，行路国人怜。</p>

  <p class="poem-center">送客哀终进<sup>⑧</sup>，征途泥复前<sup>⑨</sup>。</p>

  <p class="poem-center">赠言为挽曲，奠席是离筵。</p>

  <p class="poem-center">念昔同携手，风期不暂捐。</p>

  <p class="poem-center">南山俱隐逸，东洛类神仙。</p>

  <p class="poem-center">未省音容间，那堪生死迁？</p>

  <p class="poem-center">花时金谷饮，月夜竹林眠。</p>

  <p class="poem-center">满地传《都赋》，倾朝看药船。</p>

  <p class="poem-center">群公咸属目<sup>⑩</sup>，微物敢齐肩。</p>

  <p class="poem-center">谬合《同人》旨，而将玉树连。</p>

  <p class="poem-center">不期先挂剑，长恐后施鞭。</p>

  <p class="poem-center">为善吾无矣，知音子绝焉。</p>

  <p class="poem-center-last">琴声纵不没，终亦断悲弦<span class="sup">⑪</span>。</p>

  <p class="bodytext-zh">【校】</p>

  <p class="bodytext">①齿，凌本作“子”，误。</p>

  <p class="bodytext">②《文苑英华》作“底事碎龙泉”。又“与”字一作“失”，一作“劚”。</p>

  <p class="bodytext">③见，《文苑英华》作“在”。</p>

  <p class="bodytext">④闻，《文苑英华》作“开”。</p>

  <p class="bodytext">⑤天，凌本作“间”。</p>

  <p class="bodytext">⑥旧，凌本作“昔”。</p>

  <p class="bodytext">⑦属，凌本作“族”。</p>

  <p class="bodytext">⑧终，一作“难”。</p>

  <p class="bodytext">⑨泥，《文苑英华》、顾可久本俱作“哭”。</p>

  <p class="bodytext">⑩公，一作“英”。</p>

  <p class="bodytext">⑪断，一作“继”。</p>

  <p class="bodytext-zh">【注】</p>

  <p class="bodytext"><b>【原注】</b>时年十八。</p>

  <p class="bodytext"><b>否泰：</b>《抱朴子》：“寒暑代谢，否终则泰。”</p>

  <p class="bodytext"><b>闵凶：</b>《左传》：“寡君少遭闵凶。”杜预注：“闵，忧也。”</p>

  <p class="bodytext"><b>稚齿：</b>《后汉书·郎<b>姸</b>传》：“子奇稚齿，化阿有声。”王融《曲水诗序》：“耆年阙市井之游，稚齿丰车马之好。”</p>

  <p class="bodytext"><b>羸疾：</b>《晋书·陶潜传》：“躬耕自资，遂抱羸疾。”</p>

  <p class="bodytext"><b>天帐：</b>《书断》：“梁鹄，字孟皇，安定乌氏人。少好书，受法于师宜官，以善八分书知名。举孝廉为郎，灵帝重之，亦在鸿都门下，迁幽州刺史。魏武甚爱其书，常悬帐中，又以钉壁，以为胜宜官也。”</p>

  <p class="bodytext"><b>终军：</b>《汉书》：“终军，字子云，济南人也。少好学，以辩博能属文闻于郡中。年十八，选为博士弟子。至府受遣，太守闻其有异才，召见军，甚奇之。”</p>

  <p class="bodytext"><b>贾谊：</b>《汉书》：“贾谊，洛阳人也。年十八，以能诵诗书属文称于郡中。”</p>

  <p class="bodytext"><b>虚左：</b>见六卷“夷门”注中。</p>

  <p class="bodytext"><b>穷辙：</b>《晋书》：“阮籍时率意独驾，不由径路，车迹所穷，辄恸哭而返。”</p>

  <p class="bodytext"><b>巨川：</b>《尚书》：“若济巨川，用汝作舟楫。”</p>

  <p class="bodytext"><b>羔雁：</b>《说苑》：“卿以羔为贽。羔者，羊也。羊群而不党，故卿以为贽。大夫以雁为贽。雁者，行列有长幼之礼，故大夫以为贽。”《后汉书·陈纪传》：“每宰府辟召，常同时旌命，羔雁成群。”</p>

  <p class="bodytext"><b>福善：</b>《尚书·汤诰》：“天道福善祸淫。”</p>

  <p class="bodytext"><b>歼良：</b>《诗》：“歼我良人。”孔绍安诗：“与善成空说，歼良信在兹。”</p>

  <p class="bodytext"><b>上元：</b>扬雄《甘泉赋》：“将郊上玄。”李善注：“上玄，天也。”</p>

  <p class="bodytext"><b>铩鸾翮：</b>颜延年诗：“鸾翮有时铩。”李善注：“许慎曰：铩，残羽也。”</p>

  <p class="bodytext"><b>龙泉：</b>见十六卷“龙跃平津”注［<a id="new-note1" name="1118476" href="../Text/part0282.xhtml#new-notef1"><sup>[1]</sup></a>］。</p>

  <p class="bodytext"><b>鵩赋：</b>《汉书》：“贾谊为长沙王太傅三年，有鵩飞入谊舍，止于坐隅。鵩似鸮，不祥鸟也。谊既谪居长沙，长沙卑湿，谊自伤悼，以为寿不得长，乃为赋以自广。”</p>

  <p class="bodytext"><b>麟终：</b>《春秋元命苞》：“孔子曰：‘丘作《春秋》，始于元，终于麟，王道成也。’”范宁《穀梁集解》：“《春秋》之文，广大悉备，义始于隐公，道终于获麟。”</p>

  <p class="bodytext"><b>曲阜：</b>《史记》：“封周公旦于少昊之墟曲阜，是为鲁公。”应劭曰：“曲阜在鲁城中，委曲长七八里。”</p>

  <p class="bodytext"><b>京兆阡：</b>《汉书》：“武帝时，京兆尹曹氏葬茂陵，民谓其道为京兆阡。”</p>

  <p class="bodytext"><b>郊甸：</b>潘岳诗：“登城望郊甸。”</p>

  <p class="bodytext"><b>风期：</b>庾信诗：“风期幸共存。”</p>

  <p class="bodytext"><b>神仙：</b>《后汉书》：“郭林宗游于洛阳，始见河南尹李膺。膺大奇之，遂相友善，于是名振京师。后归乡里，衣冠诸儒送至河上，车数千辆。林宗唯与李膺同舟而济。众宾望之，以为神仙焉。”</p>

  <p class="bodytext"><b>金谷：</b>石崇《金谷诗叙》曰：“余以元康六年，从太仆卿出为使持节监青徐诸军事、征虏将军，有别庐，在河南县界金谷涧中。或高或下，有清泉茂林，众果、竹柏、药草之属，莫不毕备。又有水碓、鱼池、土窟，其为娱目欢心之物备矣。时征西大将军、祭酒王诩当还长安，余与众贤共送往涧中，昼夜游宴，屡迁其坐，或登高临下，或列坐水滨。时琴瑟笙筑，合载车中，道路并作；及住，令与鼓吹递奏。遂各赋诗，以叙中怀；或不能者，罚酒三斗。”</p>

  <p class="bodytext"><b>竹林：</b>《魏氏春秋》：“嵇康寓居河内之山阳县，与之游者未尝见其喜愠之色。与陈留阮籍、河内山涛、河南向秀、籍兄子咸、琅琊王戎、沛人刘伶相与友善，游于竹林，号为‘七贤’。”</p>

  <p class="bodytext"><b>都赋：</b>《世说》：“庾仲初作《扬都赋》成，以呈庾亮。亮以亲族之怀，大为其名价云：‘可三《二京》，四《三都》。’于是人人竞写，都下纸为之贵。”</p>

  <p class="bodytext"><b>药船：</b>《晋书·夏统传》：“会三月上巳，洛中王公以下，并至浮桥，士女骈填，车服烛路。统时在船中曝所市药，诸贵人车乘来者如云，统并不之顾。”</p>

  <p class="bodytext"><b>同人：</b>见《周易·同人卦》。</p>

  <p class="bodytext"><b>玉树：</b>《世说》：“魏明帝使后弟毛曾与夏侯玄共坐，时人谓‘蒹葭倚玉树’。”</p>

  <p class="bodytext"><b>挂剑：</b>《史记》：“季札之初使，北过徐君。徐君好季札剑，口勿敢言。季札心知之，为使上国，未献。还至徐，徐君已死，于是乃解其宝剑，系之徐君冢树而去。从者曰：‘徐君已死，尚谁与乎？’季子曰：‘不然，始吾已心许之，岂以死倍吾心哉！’”</p>

  <p class="bodytext"><b>为善：</b>《左传》：“子产闻子皮卒，哭，且曰：‘吾已！无为为善矣，惟夫子知我。’”</p>

  <p class="bodytext"><b>知音：</b>《楚辞章句》：“钟子期死，伯牙破琴绝弦，不更复鼓，以世无知音也。”</p>

  <p class="note"><a id="new-notef1" name="1122628" href="../Text/part0282.xhtml#new-note1">[1]</a> ［1］十六卷“龙跃平津”注：《晋书》：“初，吴之未灭也，斗牛之间常有紫气，道术者皆以吴方强盛，未可图也，惟张华以为不然。及吴平之后，紫气愈明。华闻豫章人雷焕妙达纬象，乃要焕宿，屏人曰：‘可共寻天文，知将来吉凶。’因登楼仰观，焕曰：‘仆察之久矣，惟斗牛之间颇有异气。’华曰：‘是何祥也？’焕曰：‘宝剑之精，上彻于天耳。’华曰：‘在何郡？’焕曰：‘在豫章丰城。’华曰：‘欲屈君为宰，密共寻之，可乎？’焕许之。华大喜，即补焕为丰城令。焕到县，掘狱屋基，入地四丈馀，得一石函，光气非常，中有双剑，并刻题，一曰龙泉，一曰太阿。其夕，斗牛间气不复见焉。焕以南昌西山北岩下土以拭剑，光芒艳发。大盆盛水，置剑其上，视之者精芒炫目。遣使送一剑并土与华，留一自佩。或谓焕曰：‘得两送一，张公岂可欺乎？’焕曰：‘本朝将乱，张公将受其祸。此剑当系徐君墓树耳。灵异之物，终当化去，不永为人服也。’华得剑，宝爱之，常置坐侧。华以南昌土不如华阴赤土，报焕书曰：‘详观剑文，乃干将也，莫邪何复不至？虽然，天生神物，终当合耳。’因以华阴土一斤致焕。焕更以拭，剑倍益精明。华诛，失剑所在。焕卒，子华为州从事，持剑行经延平津，剑忽于腰间跃出堕水，使人没水取之，不见剑，但见两龙，各长数丈，蟠萦有文章，没者惧而反。须臾光彩照水，波浪惊沸，于是失剑。华叹曰：‘先君化去之言，张公终合之论，此其验乎！’”</p>
</body>
</html>