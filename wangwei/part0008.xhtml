<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>送友人归山歌二首</title>
  <link href="../Styles/style0001.css" rel="stylesheet" type="text/css"/>
</head>
<body id="115892">
  <h2 class="tpl-185-title-2">送友人归山歌二首<sup>①</sup></h2>

  <h3 class="text-title-3-c" id="AUTO_ID_1">其一</h3>

  <p class="poem-center-first">山寂寂兮无人，又苍苍兮多木。</p>

  <p class="poem-center">群龙兮满朝，君何为兮空谷。</p>

  <p class="poem-center">文寡和兮思深，道难知兮行独。</p>

  <p class="poem-center">悦石上兮流泉，与松间兮草屋。</p>

  <p class="poem-center">入云中兮养鸡，上山头兮抱犊。</p>

  <p class="poem-center">神与枣兮如瓜，虎卖杏兮收谷。</p>

  <p class="poem-center">愧不才兮妨贤，嫌既老兮贪禄。</p>

  <p class="poem-center-last">誓解印兮相从，何詹尹兮可卜。</p>

  <p class="bodytext-zh">【校】</p>

  <p class="bodytext">①《楚辞后语》作“山中人”。</p>

  <p class="bodytext">②《楚辞后语》“驻”字下多一“驷”字。</p>

  <p class="bodytext-zh">【注】</p>

  <p class="bodytext"><b>群龙：</b>《后汉书》：“唐尧在上，群龙为用。”章怀太子注：“群龙喻贤臣也。”鲍照诗：“皇汉方盛明，群龙满阶阁。”</p>

  <p class="bodytext"><b>养鸡：</b>《列仙传》：“祝鸡翁者，洛人也。居尸乡北山下，养鸡百馀年。鸡有千馀头，皆立名字。暮栖树上，昼放散之。欲引，呼名即应呼而至。”</p>

  <p class="bodytext"><b>抱犊：</b>《元和郡县志》：“抱犊山在沂州承县北六十里。壁立千仞，顶宽而有水。此山去海三百馀里，天气澄明，宛然在目。昔有遁隐者，抱一犊于其上垦种，故以为名。”《太平寰宇记》：“镇州获鹿县有萆山，今名抱犊山。后魏葛荣之乱，百姓抱犊而上，故以为名。”</p>

  <p class="bodytext"><b>枣如瓜：</b>《史记》：“李少君言：臣尝游海上，见安期生。安期生食巨枣大如瓜。”</p>

  <p class="bodytext"><b>虎卖杏：</b>葛洪《神仙传》：“董奉居庐山，不种田，日为人治病，重病愈者，使栽杏五株，轻者一株，数年计得十万馀株，郁然成林。后杏子大熟，于林中作一草仓，示时人曰：‘欲买杏者，不须报奉，但将谷一器置仓中，即自往取一器杏去。’常有人置谷来少而取杏去多者，林中群虎出，吼逐之。大怖，急挈杏走，路傍倾覆，至家量杏，一如谷多少。或有人偷杏者，虎逐之，到家啮至死。家人知其偷杏，乃送还奉，叩头谢过，乃却使活。奉一日竦身入云中，妻与女犹守其宅卖杏，取给有欺之者，虎还逐之。”</p>

  <p class="bodytext"><b>妨贤：</b>《汉书·王尊传》：“趣自避退，毋久妨贤。”</p>

  <p class="bodytext"><b>詹尹：</b>《楚辞》：“屈原既放，三年不得复见，竭智尽忠而蔽障于谗，心烦虑乱，不知所从，乃往见太卜郑詹尹曰：‘余有所疑，愿因先生决之。’”</p>

  <h3 class="text-title-3-c" id="AUTO_ID_2">其二</h3>

  <p class="poem-center-first">山中人兮欲归，云冥冥兮雨霏霏。</p>

  <p class="poem-center">水惊波兮翠菅靡，白鹭忽兮翻飞，</p>

  <p class="poem-center">君不可兮褰衣。</p>

  <p class="poem-center">山万重兮一云，混天地兮不分。</p>

  <p class="poem-center">树晻暧兮氛氲，猿不见兮空闻。</p>

  <p class="poem-center">忽山西兮夕阳，见东皋兮远村。</p>

  <p class="poem-center-last">平芜绿兮千里，眇惆怅兮思君。</p>

  <p class="bodytext-zh">【注】</p>

  <p class="bodytext"><b>山中人：</b>《楚辞》：“山中人兮芳杜若。”</p>

  <p class="bodytext"><b>冥冥：</b>《楚辞》：“云冥冥而暗前山。”</p>

  <p class="bodytext"><b>霏霏：</b>何逊诗：“霏霏入窗雨，冥冥暗床尘。”</p>

  <p class="bodytext"><b>翠菅：</b>成按：杨升庵《外集》云：“水葱生水中，如葱而中空，又名翠菅。王维诗‘水惊波兮翠菅靡’是也。”检群书，无有名水葱为翠菅者。《说文》云：“菅，茅也。”翠菅即是青茅。“翠菅靡”与“水惊波”对列，皆承上“雨霏霏”而言，非谓翠菅因惊波而靡也。杨氏混为一意，造此臆说，不足凭矣。</p>

  <p class="bodytext"><b>晻暧：</b>《玉篇》：“晻暧，暗貌。”</p>

  <p class="bodytext"><b>氛氲：</b>谢惠连《雪赋》：“氛氲萧索。”李善注：“氛氲，盛貌。”<a id="new-note1" name="121074" href="../Text/part0008.xhtml#new-notef1"><sup>[1]</sup></a></p>

  <p class="bodytext"><b>夕阳：</b>成按：《宋景文笔记》云“莒公谓后人用夕阳为斜日者为误”，盖据《尔雅》“山西为夕阳”之说也。然古人往往有二物共一名者。郑人谓玉之未理者曰“璞”，周人谓鼠之未腊者亦曰“璞”。毛公谓芦之初生者曰“鵻”，谓鸟之名夫不者亦曰“鵻”。载籍之中往往多有。洎考刘越石《赠卢谌》诗有“夕阳忽西流”之句，则晋人已用之矣，安得执彼为是指此为非也。</p>

  <p class="bodytext"><b>东皋：</b>阮籍《奏记》：“方将耕于东皋之阳。”张铣注：“泽畔曰皋。”潘岳《秋兴赋》：“耕东皋之沃壤兮。”李善注：“水田曰皋。”</p>

  <p class="bodytext"><b>平芜：</b>江淹《四时赋》：“平芜际海，千里飞鸟。”</p>

  <p class="note"><a id="new-notef1" name="122144" href="../Text/part0008.xhtml#new-note1">[1]</a> 按，此条李善注实为李善引《楚辞》王逸注。</p>
</body>
</html>