<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>同王十三维偶然作十首</title>
  <link href="../Styles/style0001.css" rel="stylesheet" type="text/css"/>
</head>
<body id="419749">
  <h2 class="tpl-185-title-2">同王十三维偶然作十首</h2>

  <p class="author-r">储光羲</p>

  <h3 class="text-title-3-c" id="AUTO_ID_30">其一</h3>

  <p class="poem-center-first">仲夏日中时，草木看欲焦。</p>

  <p class="poem-center">田家惜功力<sup>①</sup>，把锄来东皋。</p>

  <p class="poem-center">顾望浮云阴，往往误伤苗。</p>

  <p class="poem-center">归来悲困极，兄嫂共相譊<sup>②</sup>。</p>

  <p class="poem-center">无钱可沽酒，何以解劬劳。</p>

  <p class="poem-center">夜深星汉明，庭宇虚寥寥。</p>

  <p class="poem-center-last">高柳三五株，可以独逍遥。</p>

  <p class="bodytext-zh">【校】</p>

  <p class="bodytext">①功，一作“工”。</p>

  <p class="bodytext">②譊，一作“饶”。</p>

  <p class="bodytext-zh">【注】</p>

  <p class="bodytext"><b>储光羲：</b>《唐书》：“储光羲，兖州人。登开元进士第，又诏中书试文章。历监察御史。禄山反，陷贼自归。”顾况《监察御史储公光羲集序》云：“开元十四年，严黄门知考功，以鲁国储公进士高第，与崔辅国员外、綦母潜著作同时；其明年，擢第常少府建、王龙标昌龄，此数人皆当时之秀，而侍御声价隐隐，轥轹诸子。其文篇赋论凡七十卷，虽无风雷之会，意气相感，而扶危拯病，绰有贤达之风。拔身虏庭，竟陷危邦，士生不融，可以言命。然窥其鸿黄窈窕之学，金石管磬之声，如登瑶台而进玉府，灵篇邃宇，景物寥映，绿流翠草，佳木好鸟，不足称珍。嗣息曰溶，亦凤毛骏骨。恐坠先志，溯洄千里，泣拜告余曰：‘我先人与王右丞，伯仲之欢也。相国缙云尝以序冠编次，会缙云之谪亡焉。’后辈据文之士，风流不接，故小子获忝操简。伏恐魂游无方，嗤责造次，茫茫古道，不见来者。岂以龙战，害乎鹿鸣；齐竽竞吹，燕石争宝。呜呼！薄游之士，未跻一峰，已代其峻；登阆风者，乃知其迤逦昏明，掩豁将尽，复通之者，其若是乎。”</p>

  <h3 class="text-title-3-c" id="AUTO_ID_31">其二</h3>

  <p class="poem-center-first">北山种松柏，南山种蒺藜。</p>

  <p class="poem-center">出入虽同趣，所向各有宜<sup>①</sup>。</p>

  <p class="poem-center">孔丘贵仁义，老氏好无为。</p>

  <p class="poem-center">我心若虚空，此道将安施。</p>

  <p class="poem-center">暂过伊阙间，晼晚三伏时。</p>

  <p class="poem-center">高阁入云中，芙蓉满清池。</p>

  <p class="poem-center-last">要自非我室，还望南山陲。</p>

  <p class="bodytext-zh">【校】</p>

  <p class="bodytext">①向，一作“尚”。</p>

  <p class="bodytext-zh">【注】</p>

  <p class="bodytext"><b>蒺藜：</b>郭璞《尔雅》注：“蒺藜，布地蔓生，细叶子，有三角，刺人。”</p>

  <p class="bodytext"><b>无为：</b>《老子》：“是以圣人处无为之事，行不言之教。”</p>

  <p class="bodytext"><b>伊阙：</b>《水经注》：“伊水又北入伊阙。昔大禹疏以通水，两山相对，望之若阙，伊水历其间北流，故谓之伊阙矣。春秋之阙塞焉。昭公二十六年：赵鞅‘使女宽守阙塞’是也。陆机云：‘洛有四阙，斯其一焉。东岩西岭，并镌石开轩，高甍架峰。西侧灵岩下，泉流东注入于伊水。’傅毅《反都赋》曰‘因龙门以畅化，开伊阙以达聪’也。”《元和郡县志》：“河南府有伊阙县，北至府七十里。伊阙山在县北四十五里。”</p>

  <p class="bodytext"><b>晼晚：</b>《楚辞》：“白日晼晚其将入兮。”潘岳《怀旧赋》：“日晼晚而将暮。”李周翰注：“晼晚，日落貌。”</p>

  <p class="bodytext"><b>三伏：</b>《初学记》：“《阴阳书》曰：从夏至后第三庚为初伏，第四庚为中伏，立秋后初庚为终伏，谓之三伏。”</p>

  <h3 class="text-title-3-c" id="AUTO_ID_32">其三</h3>

  <p class="poem-center-first">野老本贫贱，冒暑锄瓜田<sup>①</sup>。</p>

  <p class="poem-center">一畦未及终，树下高枕眠。</p>

  <p class="poem-center">荷蓧者谁子，皤皤来息肩。</p>

  <p class="poem-center">不复问乡墟，相见但依然。</p>

  <p class="poem-center">腹中无一物，高话羲皇年。</p>

  <p class="poem-center">落日临层隅<sup>②</sup>，逍遥望晴川<sup>③</sup>。</p>

  <p class="poem-center">使妇提蚕筐，呼儿傍渔船。</p>

  <p class="poem-center">悠悠泛绿水，去摘浦中莲。</p>

  <p class="poem-center-last">莲花艳且美<sup>④</sup>，使我不能还。</p>

  <p class="bodytext-zh">【校】</p>

  <p class="bodytext">①暑，一作“雨”。</p>

  <p class="bodytext">②层隅，《唐诗正音》作“曾城”。</p>

  <p class="bodytext">③晴，《唐诗正音》作“秦”。</p>

  <p class="bodytext">④美，一作“妍”。</p>

  <p class="bodytext-zh">【注】</p>

  <p class="bodytext"><b>畦：</b>《说文》：“田五十亩曰畦。”</p>

  <p class="bodytext"><b>皤皤：</b>班固诗：“皤皤国老，乃父乃兄。”章怀太子注：“《说文》曰：‘皤皤，老人貌也。音步何反。’”</p>

  <p class="bodytext"><b>息肩：</b>《左传》：“子驷请息肩于晋。”</p>

  <p class="bodytext"><b>层隅：</b>鲍照《凌烟楼铭》：“岩岩崇楼，藐藐层隅。”</p>

  <h3 class="text-title-3-c" id="AUTO_ID_33">其四</h3>

  <p class="poem-center-first">浮云在虚空，随风复卷舒。</p>

  <p class="poem-center">我心方处顺，动作何忧虞。</p>

  <p class="poem-center">但言婴世网，不复得闲居。</p>

  <p class="poem-center">迢递别东国，超遥来西都。</p>

  <p class="poem-center">见人但恭敬，曾不问贤愚。</p>

  <p class="poem-center">虽若不能言，中心亦难诬。</p>

  <p class="poem-center">故乡满亲戚，道远情日疏。</p>

  <p class="poem-center-last">偶欲陈此意，复无南飞凫<sup>①</sup>。</p>

  <p class="bodytext-zh">【校】</p>

  <p class="bodytext">①复无，一作“无复”。</p>

  <p class="bodytext-zh">【注】</p>

  <p class="bodytext"><b>南飞凫：</b>沈约诗：“无因达往意，欲寄双飞凫。”</p>

  <h3 class="text-title-3-c" id="AUTO_ID_34">其五</h3>

  <p class="poem-center-first">草木花叶生，相与命为春。</p>

  <p class="poem-center">当非草木意，信是故时人。</p>

  <p class="poem-center">静念恻群物，何由知至真。</p>

  <p class="poem-center">狂歌问夫子，夫子莫能陈。</p>

  <p class="poem-center">凤凰飞且鸣，容裔下天津。</p>

  <p class="poem-center-last">清净无言语，兹焉庶可亲。</p>

  <p class="bodytext-zh">【注】</p>

  <p class="bodytext"><b>容裔：</b>张衡《东京赋》：“纷焱悠以容裔。”薛综注：“容裔，高低之貌。”江淹诗：“行光自容裔。”张铣注：“容裔，自在貌。”</p>

  <p class="bodytext"><b>天津：</b>《楚辞章句》：“天津，东极箕斗之间，汉津也。”</p>

  <h3 class="text-title-3-c" id="AUTO_ID_35">其六</h3>

  <p class="poem-center-first">黄河流向东<sup>①</sup>，弱水流向西。</p>

  <p class="poem-center">趋舍各有异，造化安能齐？</p>

  <p class="poem-center">妾本邯郸女，生长在丛台。</p>

  <p class="poem-center">既闻容见宠，复想玄为妻。</p>

  <p class="poem-center">刻划尚风流，幸遇君招携。</p>

  <p class="poem-center">逶迤歌舞座，婉娈芙蓉闺。</p>

  <p class="poem-center">日月方向除，恩爱忽焉暌。</p>

  <p class="poem-center">弃置谁复道，但悲生不谐。</p>

  <p class="poem-center-last">羡彼匹妇意，偕老常同栖。</p>

  <p class="bodytext-zh">【校】</p>

  <p class="bodytext">①顾元纬本作“黄河向东流”。</p>

  <p class="bodytext-zh">【注】</p>

  <p class="bodytext"><b>弱水：</b>《史记索隐》：“《魏略》云：‘弱水在大秦西。’《玄中记》云：‘天下之弱者，有昆仑之弱水，鸿毛不能载也。’”《通鉴地理通释》：“弱水出吐谷浑界，穷石山。自甘州删丹县西至合黎山，与张掖县河合。其水力不胜芥，然可以皮船渡。《通鉴》‘魏太武击柔然至栗水，西行至莬园水’，又‘循弱水西行至涿邪山’，则弱水在莬园水之西，涿邪山之东。《禹贡》‘弱水既西’，以水皆东流，惟弱、黑二水乃西注耳。”</p>

  <p class="bodytext"><b>丛台：</b>《汉书》：“赵王宫丛台灾。”师古注：“连聚非一，故名‘丛台’，盖本六国时赵王故台也。在邯郸城中。”《水经注》：“丛台，六国时赵王之台也。《郡国志》曰：‘邯郸有丛台。’故刘劭《赵都赋》曰‘结云阁于南宇，立丛台于少阳’者也，今遗基旧墉尚在。”《元和郡县志》：“丛台在邯郸县内东北隅。”《九域志》：“磁州有丛台，赵武灵王所筑。”</p>

  <p class="bodytext"><b>玄妻：</b>《左传》：“昔有仍氏生女，黰黑而甚美，光可以鉴，名曰玄妻。”</p>

  <p class="bodytext"><b>婉娈：</b>《后汉书》：“婉娈龙姿。”章怀太子注：“婉娈，犹亲爱也。”</p>

  <p class="bodytext"><b>除：</b>《诗·小雅》：“昔我往矣，日月方除。”毛苌《传》：“除，除陈生新也。”颜延年《秋胡诗》：“良时为此别，日月方向除。”</p>

  <p class="bodytext"><b>生不谐：</b>《后汉书》：“周泽为太常，清洁循行，尽敬宗庙。尝卧病斋宫，其妻哀泽老病，窥问所苦。泽大怒，以妻干犯斋禁，遂收送诏狱谢罪。当世疑其诡激。时人为之语曰：‘生世不谐，作太常妻。一岁三百六十日，三百五十九日斋。’”</p>

  <h3 class="text-title-3-c" id="AUTO_ID_36">其七</h3>

  <p class="poem-center-first">日暮登春山，山鲜云复轻。</p>

  <p class="poem-center">远近看春色，踟蹰新月明。</p>

  <p class="poem-center">仙人浮丘公，对月时吹笙。</p>

  <p class="poem-center">丹鸟飞熠熠，苍蝇乱营营。</p>

  <p class="poem-center">群动汩吾真，讹言伤我情。</p>

  <p class="poem-center-last">安得如子晋，与之游太清。</p>

  <p class="bodytext-zh">【校】</p>

  <p class="bodytext">①密树，刘本、顾元纬本俱作“树密”。</p>

  <p class="bodytext-zh">【注】</p>

  <p class="bodytext"><b>浮丘公：</b>《列仙传》：“王子乔者，周灵王太子晋也。好吹笙，作凤凰鸣。游伊洛之间，道士浮丘公接以上嵩高山三十馀年。后求之于山上，见桓良曰：‘告我家，七月七日待我于缑氏山巅。’至时，果乘白鹤驻山头，望之不得到，举手谢时人，数日而去。”</p>

  <p class="bodytext"><b>丹鸟：</b>《古今注》：“萤火，一名耀夜，一名景天，一名熠耀，一名丹良，一名燐，一名丹鸟，一名夜光，一名宵烛，腐草为之，食蚊蚋。”</p>

  <p class="bodytext"><b>营营：</b>《诗》：“营营青蝇。”毛苌《传》：“营营，往来貌。”</p>

  <h3 class="text-title-3-c" id="AUTO_ID_37">其八</h3>

  <p class="poem-center-first">耽耽铜鞮宫，遥望长数里。</p>

  <p class="poem-center">宾客无多少，出入皆珠履。</p>

  <p class="poem-center">朴儒亦何为，辛苦读旧史。</p>

  <p class="poem-center">不道无家舍，效他养妻子。</p>

  <p class="poem-center">冽冽玄冬暮，衣裳无准拟。</p>

  <p class="poem-center">偶然著道书，神人养生理。</p>

  <p class="poem-center">公卿时见赏，赐赉难具纪。</p>

  <p class="poem-center-last">莫问身后事，且论朝夕是。</p>

  <p class="bodytext-zh">【校】</p>

  <p class="bodytext">①密树，刘本、顾元纬本俱作“树密”。</p>

  <p class="bodytext-zh">【注】</p>

  <p class="bodytext"><b>耽耽：</b>张衡《西京赋》：“大厦耽耽，九户开辟。”薛综注：“耽耽，深邃之貌。”</p>

  <p class="bodytext"><b>铜鞮宫：</b>《左传》：“今铜鞮之宫数里。”杜预注：“铜鞮，晋离宫。”《元和郡县志》：“晋铜鞮宫在潞州铜鞮县东十五里。”《太平寰宇记》：“铜鞮城在铜鞮县南十五里，本晋铜鞮宫。《上党记》云：铜鞮有晋宫阙，犹存。”</p>

  <p class="bodytext"><b>珠履：</b>《史记》：“春申君客三千馀人，其上客皆蹑珠履。”</p>

  <p class="bodytext"><b>朴儒：</b>陆机诗：“鸣玉岂朴儒，凭轼皆俊民。”</p>

  <p class="bodytext"><b>冽冽：</b>陶潜诗：“冽冽气遂严。”《玉篇》：“冽，寒气也。”</p>

  <p class="bodytext"><b>玄冬：</b>扬雄《羽猎赋》：“玄冬季月，天地隆烈。”师古注：“北方色黑，故曰玄冬。”</p>

  <h3 class="text-title-3-c" id="AUTO_ID_38">其九</h3>

  <p class="poem-center-first">空山暮雨来，众鸟竟栖息。</p>

  <p class="poem-center">斯须照夕阳，双双复抚翼。</p>

  <p class="poem-center">我念天时好，东田有稼穑。</p>

  <p class="poem-center">浮云蔽川原，新流集沟洫。</p>

  <p class="poem-center">徘徊顾衡宇，僮仆邀我食。</p>

  <p class="poem-center">卧拥床头书<sup>①</sup>，睡看机中织。</p>

  <p class="poem-center-last">想见明膏煎，中夜起唧唧。</p>

  <p class="bodytext-zh">【校】</p>

  <p class="bodytext">①拥，一作“览”。</p>

  <p class="bodytext-zh">【注】</p>

  <p class="bodytext"><b>衡宇：</b>《归去来辞》：“乃瞻衡宇。”刘良注：“衡宇，谓其所居衡门屋宇也。”</p>

  <h3 class="text-title-3-c" id="AUTO_ID_39">其十</h3>

  <p class="poem-center-first">四邻竞丰屋，我独存卑室。</p>

  <p class="poem-center">窈窕高台中，时闻抚清瑟。</p>

  <p class="poem-center">狂飙动地起，拔木乃非一。</p>

  <p class="poem-center">相顾始知悲，中心忧且栗。</p>

  <p class="poem-center">蚩蚩命子弟，恨不居高秩。</p>

  <p class="poem-center">日入宾从归，清晨冠盖出。</p>

  <p class="poem-center">中庭有奇树，荣早衰复疾。</p>

  <p class="poem-center-last">此道犹不知，微言安可述。</p>

  <p class="bodytext-zh">【注】</p>

  <p class="bodytext"><b>窈窕：</b>毛苌《诗传》：“窈窕，幽闲也。”郑康成《笺》、孔颖达《正义》皆作“居处”训，与扬子云所谓“善心为窈，善容为窕”之解不同。</p>

  <p class="bodytext"><b>狂飙：</b>陆云《南征赋》：“狂飙起而妄骇，行云蔼而芊眠。”</p>

  <p class="bodytext"><b>蚩蚩：</b>毛苌《诗传》：“蚩蚩者，敦厚之貌。”</p>

  <p class="bodytext"><b>微言：</b>《汉书》：“仲尼没而微言绝。”师古注：“微言，精微要妙之言也。”</p>
</body>
</html>