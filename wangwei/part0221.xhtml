<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>大同殿生玉芝龙池上有庆云百官共睹圣恩便赐宴乐敢书即事</title>
  <link href="../Styles/style0001.css" rel="stylesheet" type="text/css"/>
</head>
<body id="838199">
  <h2 class="tpl-185-title-2">大同殿生玉芝龙池上有庆云百官共睹圣恩便赐宴乐敢书即事<sup>①</sup></h2>

  <p class="poem-center-first">欲笑周文歌宴镐，<br/>
  遥轻汉武乐横汾<sup>②</sup>。</p>

  <p class="poem-center">岂如玉殿生三秀<sup>③</sup>，<br/>
  讵有铜池出五云。</p>

  <p class="poem-center">陌上尧樽倾北斗，</p>

  <p class="poem-center">楼前舜乐动南薰。</p>

  <p class="poem-center">共欢天意同人意，</p>

  <p class="poem-center-last">万岁千秋奉圣君。</p>

  <p class="bodytext-zh">【校】</p>

  <p class="bodytext">①“生”字，一本作“柱产”二字。“上”字下，一本多“神光照殿”四字。敢，《文苑英华》作“因”。</p>

  <p class="bodytext">②遥，凌本作“还”。</p>

  <p class="bodytext">③如，顾元纬本、凌本、《唐诗品汇》俱作“知”。</p>

  <p class="bodytext-zh">【注】</p>

  <p class="bodytext"><b>大同殿：</b>《唐六典》：“兴庆宫之西曰兴庆门，次南曰金明门，门内之北曰大同门，其内曰大同殿。”</p>

  <p class="bodytext"><b>玉芝：</b>刘昫《唐书》：“天宝七载三月乙酉，大同殿柱产玉芝，有神光照殿。”“八载六月，大同殿又产玉芝一茎。”</p>

  <p class="bodytext"><b>龙池：</b>《唐诗纪事》：“龙池，兴庆宫池也。明皇潜龙之地。”《雍录》：“帝王之兴，悉著符瑞。理固有之，然而傅会者多也。玄宗之名，与隆庆坊旧宅相符，固可命以为瑞矣。《六典》所记曰：‘宅有井，忽涌为小池，周袤数十丈，常有云气或黄龙出其中。至景云间，潜复出水，其沼浸广，里中人悉移居，遂鸿洞为龙池焉。’开元初，以为离宫，后又增广，遂为南内。其正殿名大同殿，殿之东北即有龙池殿，盖主此池以为之名也。然予详而考之，《长安志》曰：‘龙池在跃龙门南，本是平地，自垂拱初载后，因雨水流潦成小流，后又引龙首渠波分溉之，日以滋广。至景龙中，弥亘数顷，深至数丈，常有云龙之祥，后因谓之龙池。’《志》又曰：‘龙首渠者，隋城外东南角有龙首堰，隋文帝自北堰分浐水，北流至长乐陂西北，分为二渠，其西渠自永嘉坊西南流经兴庆宫。’吕《图》亦著浐水入兴庆池路。则是兴庆之能变平地以为龙池者，实引浐之力，人力胜而旧池改，故始时数尺，久乃数顷不难也。至《六典》所纪，乃言初时井溢，已乃泉生，合二水以成此池，则全没导浐之实，而专以归诸变化也。《六典》者，中书令张九龄之所领撰，已上而罢令，李林甫继之，仍加注以奏。凡此掩饰增损，实皆注文，而本文无之，则是谄辞皆出林甫，而非九龄之所得知也。以其人想之，则饰虚成有，自可见矣。”</p>

  <p class="bodytext"><b>宴镐：</b>成按：《诗经》：“王在在镐，岂乐饮酒。”本武王事，谓为周文者，误也。然考宋之问《幸昆池应制诗》亦云“镐饮周文乐，汾歌汉武才”，岂唐人相袭作周文事用耶？</p>

  <p class="bodytext"><b>横汾：</b>汉武帝《秋风辞》：“上行幸河东，祀后土，顾视帝京欣然，中流与群臣饮燕。上欣甚，乃自作《秋风辞》曰：‘秋风起兮白云飞，草木黄落兮雁南归。兰有秀兮菊有芳，携佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多，少壮几时兮奈老何。’”《水经注》：“汉武帝行幸河东，济汾河，作《秋风辞》于斯水之上。”</p>

  <p class="bodytext"><b>三秀：</b>《楚辞》：“采三秀兮于山间。”王逸注：“三秀，谓芝草也。”</p>

  <p class="bodytext"><b>铜池：</b>按《汉书·宣帝纪》：“元康四年，金芝九茎产于函德殿铜池中。”师古注：“铜池，承霤是也，以铜为之。”与龙池义不合，亦疑有误。</p>

  <p class="bodytext"><b>五云：</b>文人多谓庆云五色为五云，或引《周礼·保章氏》之“五云”入注者，非是。</p>

  <p class="bodytext"><b>尧樽：</b>杜审言诗：“尧尊随步辇，舜乐绕行麾。”</p>

  <p class="bodytext"><b>北斗：</b>《楚辞》：“援北斗兮酌桂浆。”王逸注：“斗谓玉爵。”</p>

  <p class="bodytext"><b>南薰：</b>《家语》：“昔者舜弹五弦之琴，造《南风》之诗，其诗曰：‘南风之薰兮，可以解吾民之愠兮；南风之时兮，可以阜吾民之财兮。’”</p>
</body>
</html>