<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>洛阳女儿行</title>
  <link href="../Styles/style0001.css" rel="stylesheet" type="text/css"/>
</head>
<body id="520607">
  <h2 class="tpl-185-title-2">洛阳女儿行</h2>

  <p class="poem-center-first">洛阳女儿对门居，</p>

  <p class="poem-center">才可颜容十五馀。</p>

  <p class="poem-center">良人玉勒乘骢马，</p>

  <p class="poem-center">侍女金盘脍鲤鱼。</p>

  <p class="poem-center">画阁朱楼尽相望，</p>

  <p class="poem-center">红桃绿柳垂檐向。</p>

  <p class="poem-center">罗帷送上七香车，</p>

  <p class="poem-center">宝扇迎归九华帐。</p>

  <p class="poem-center">狂夫富贵在青春，</p>

  <p class="poem-center">意气骄奢剧季伦。</p>

  <p class="poem-center">自怜碧玉亲教舞，</p>

  <p class="poem-center">不惜珊瑚持与人。</p>

  <p class="poem-center">春窗曙灭九微火，</p>

  <p class="poem-center">九微片片飞花琐。</p>

  <p class="poem-center">戏罢曾无理曲时，</p>

  <p class="poem-center">妆成只是薰香坐。</p>

  <p class="poem-center">城中相识尽繁华，</p>

  <p class="poem-center">日夜经过赵李家。</p>

  <p class="poem-center">谁怜越女颜如玉，</p>

  <p class="poem-center-last">贫贱江头自浣纱。</p>

  <p class="bodytext-zh">【校】</p>

  <p class="bodytext">①一作“十八”。</p>

  <p class="bodytext-zh">【注】</p>

  <p class="bodytext"><b>【原注】</b>时年十六①。</p>

  <p class="bodytext"><b>洛阳女儿：</b>梁武帝《河中之水歌》：“河中之水向东流，洛阳女儿名莫愁。”</p>

  <p class="bodytext"><b>对门居：</b>梁武帝乐府：“谁家女儿对门居。”</p>

  <p class="bodytext"><b>玉勒：</b>庾信《华林园马射赋》：“控玉勒而摇星，跨金鞍而动月。”</p>

  <p class="bodytext"><b>金盘：</b>《陌上桑古辞》：“就我求珍肴，金盘脍鲤鱼。”<a id="new-note1" name="522928" href="../Text/part0110.xhtml#new-notef1"><sup>[1]</sup></a></p>

  <p class="bodytext"><b>七香车：</b>梁简文帝《乌栖曲》：“青牛丹毂七香车。”</p>

  <p class="bodytext"><b>九华帐：</b>鲍照《行路难》：“七彩芙蓉之羽帐，九华蒲桃之锦衾。”九华，疑是古时花式之名。</p>

  <p class="bodytext"><b>季伦：</b>《晋书》：“石崇字季伦，财产丰积，室宇宏丽，后房百数，皆曳纨绣珥，金翠丝竹，尽当时之选。庖膳穷水陆之珍。与贵戚王恺、羊琇之徒以奢靡相尚，恺以<img alt="" class="normal-img-h1" src="../Images/image00347.jpeg"/>澳釜，崇以蜡代薪；恺作紫丝布步障四十里，崇作锦步障五十里以敌之；崇涂屋以椒，恺用赤石脂。崇、恺争豪如此。武帝每助恺，尝以珊瑚树赐之，高二尺许，枝柯扶疏，世所罕比。恺以示崇，崇便以铁如意击之，应手而碎。恺既惋惜，又以为嫉己之宝，声色方厉，崇曰：‘不足多恨，今还卿。’乃命左右悉取珊瑚树，有高三四尺者六七株，条干绝俗，光彩耀日，如恺比者甚众，恺怳然自失矣。”</p>

  <p class="bodytext"><b>碧玉：</b>梁元帝诗：“碧玉小家女，来嫁汝南王。”</p>

  <p class="bodytext"><b>九微火：</b>何逊诗：“月映九微火，风吹百和香。”</p>

  <p class="bodytext"><b>理曲：</b>《古诗》：“当户理清曲。”徐陵《玉台新咏序》：“五日犹赊，谁能理曲？”</p>

  <p class="bodytext"><b>赵李：</b>阮籍诗：“西游咸阳中，赵李相经过。”颜延年注：“赵，汉成帝赵后飞燕也；李，汉武帝李夫人也。并以善歌妙舞幸于二帝。”成按：《汉书·谷永传》云：“成帝数为微行，多近幸小臣，赵、李从微贱专宠，皆皇太后与诸舅夙夜所常忧。”此指赵飞燕、李平二女宠而言也。又《叙传》云：“会许皇后废，班婕妤供养东宫，进侍者李平为婕妤，而赵飞燕为皇后。自大将军薨后，富平、定陵侯张放、淳于长等始爱幸，出为微行，行则同舆执辔；入侍禁中，设宴饮之会，及赵、李诸侍中皆引满举白，谈笑大噱。”此则指赵、李二家之戚属言也。籍所引，正借用为贵戚事，而颜延年以赵飞燕、李夫人当之，误矣。刘孟会则以为当时实有此人，不必求其谁，何更属臆见。杨用修误读“小臣赵李”为句，又改易“专”字作“尊”字，以为即成帝尝与微行者，亦失之。</p>

  <p class="bodytext"><b>颜如玉：</b>《古诗》：“燕赵多佳人，美者颜如玉。”</p>

  <p class="note"><a id="new-notef1" name="525934" href="../Text/part0110.xhtml#new-note1">[1]</a> “就我”二句，当是辛延年《羽林郎》中诗句，《陌上桑古辞》系赵氏误记。</p>
</body>
</html>
