<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>李陵咏</title>
  <link href="../Styles/style0001.css" rel="stylesheet" type="text/css"/>
</head>
<body id="441307">
  <h2 class="tpl-185-title-2">李陵咏</h2>

  <p class="poem-center-first">汉家李将军，三代将门子。</p>

  <p class="poem-center">结发有奇策，少年成壮士。</p>

  <p class="poem-center">长驱塞上儿，深入单于垒。</p>

  <p class="poem-center">旌旗列相向，箫鼓悲何已。</p>

  <p class="poem-center">日暮沙漠陲，战声烟尘里。</p>

  <p class="poem-center">将令骄虏灭，岂独名王侍。</p>

  <p class="poem-center">既失大军援，遂婴穹庐耻。</p>

  <p class="poem-center">少小蒙汉恩，何堪坐思此。</p>

  <p class="poem-center">深衷欲有报，投躯未能死。</p>

  <p class="poem-center-last">引领望子卿，非君谁相理？</p>

  <p class="bodytext-zh">【注】</p>

  <p class="bodytext"><b>【原注】</b>时年十九。</p>

  <p class="bodytext"><b>李陵：</b>《史记》：“李陵为建章监，监诸骑。善射，爱士卒。天子以为李氏世将，使将八百骑。尝深入匈奴二千馀里，过居延视地形，无所见虏而还。天汉二年，贰师将军李广利将三万骑击匈奴右贤王于祈连天山，而使陵将其射士步兵五千人出居延北可千馀里，欲以分匈奴兵。陵既至期还，而单于以兵八万围击陵军。陵军五千人，兵矢既尽，士死者过半，而所杀伤匈奴亦万馀人。且引且战，连斗八日，还未到居延百馀里，匈奴遮狭绝道，陵食乏，救兵不到，遂降匈奴。”</p>

  <p class="bodytext"><b>三代将门：</b>《汉书·李广传赞》云：“三代之将，道家所忌。自广至陵，遂亡其宗。”</p>

  <p class="bodytext"><b>结发：</b>《汉书》：“施雠结发，事师数十年。”师古注：“言从结发为童丱，即从师学，著其早也。”</p>

  <p class="bodytext"><b>长驱：</b>《史记》：“轻卒锐兵，长驱至国。”</p>

  <p class="bodytext"><b>单于：</b>颜师古《汉书》注：“单于，匈奴天子之号也。单，音蝉。”</p>

  <p class="bodytext"><b>穹庐：</b>《汉书》：“匈奴父子同穹庐卧。”师古曰：“穹庐，旃帐也。其形穹隆，故曰穹庐。”</p>

  <p class="bodytext"><b>投躯：</b>《北史》：“投躯万死之地，以邀一旦之功。”</p>

  <p class="bodytext"><b>引领：</b>《左传》：“引领西望。”</p>

  <p class="bodytext"><b>子卿：</b>子卿，苏武字。《汉书·苏武传》：“匈奴与汉和亲，汉求武等。于是李陵置酒贺武曰：‘陵虽驽怯，令汉且贳陵罪，全其老母，使得奋大辱之积志，庶几乎曹柯之盟，此陵宿昔之所不忘也。收族陵家，为世大戮，陵尚复何顾乎？已矣！令子卿知吾心耳。异域之人，一别长绝！’陵起舞，歌曰：‘经万里兮渡沙幕，为君将兮奋匈奴。路穷绝兮矢刃摧，士众灭兮名已<b>塬</b>。</p>

  <p class="bodytext">老母已死，虽欲报恩将安归！’”</p>
</body>
</html>