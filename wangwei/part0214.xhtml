<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>故太子太师徐公挽歌四首</title>
  <link href="../Styles/style0001.css" rel="stylesheet" type="text/css"/>
</head>
<body id="786326">
  <h2 class="tpl-185-title-2">故太子太师徐公挽歌四首</h2>

  <h3 class="text-title-3-c" id="AUTO_ID_45">其一</h3>

  <p class="poem-center-first">功德冠群英，弥纶有大名。</p>

  <p class="poem-center">轩皇用风后，傅说是星精。</p>

  <p class="poem-center">就第优遗老，来朝诏不名。</p>

  <p class="poem-center-last">留侯常辟谷<sup>①</sup>，何苦不长生。</p>

  <p class="bodytext-zh">【校】</p>

  <p class="bodytext">①常，一作“尝”。</p>

  <p class="bodytext-zh">【注】</p>

  <p class="bodytext"><b>徐公：</b>刘昫《唐书》：“天宝八载闰六月戊辰，太子太师徐国公萧嵩薨。”</p>

  <p class="bodytext"><b>挽歌：</b>《杜氏通典》：“汉高帝时，齐王田横自杀，其故吏不敢哭泣，但随柩叙哀。而后代相承，以为挽歌，盖因于古也。”李周翰《文选》注：“使挽柩者歌之，因呼为挽歌也。”</p>

  <p class="bodytext"><b>风后：</b>《帝王世纪》：“黄帝梦大风吹，天下之尘垢皆去。帝悟而叹曰：‘风为号令执政者也，垢去土，后在也，天下岂有姓风名后者哉？’于是依占而求之，得风后于海隅，登以为相。”</p>

  <p class="bodytext"><b>傅说：</b>《庄子》：“傅说得之，以相武丁，奄有天下。乘东维，骑箕尾，而比于列星。”</p>

  <p class="bodytext"><b>就第：</b>《汉书》：“鸿嘉元年，张禹以老病乞骸骨，上加优再三，乃听许，赐安车驷马，黄金百斤，罢就第，以列侯朝朔望。”宋祁《唐书》嵩本传：“帝委嵩择相，嵩推韩休。及休同位，峭正不相假，至校曲直帝前。嵩惭，乞骸骨。帝慰之曰：‘朕未厌卿，何庸去乎？’嵩伏曰：‘臣待罪宰相，爵位既极，幸陛下未厌，得以乞身。有如厌臣，首领且不保，又安得自遂？’因流涕。帝为改容曰：‘卿言切矣，朕未能决。第归，夕当有诏。’俄遣高力士诏嵩曰：‘朕将尔留，而君臣谊当有始有卒者。’乃授尚书右丞相，与休皆罢。”</p>

  <p class="bodytext"><b>不名：</b>《汉书》：“高皇帝褒赏元功，相国萧何邑户既倍，又蒙殊礼，奏事不名，入殿不趋。”</p>

  <p class="bodytext"><b>留侯：</b>《史记》：“留侯曰：‘愿弃人间事，欲从赤松子游耳。’乃学辟谷，导引轻身。”刘昫《唐书》嵩本传：“嵩性好服饵，及罢相，于林园植药，合炼自适。”</p>

  <h3 class="text-title-3-c" id="AUTO_ID_46">其二</h3>

  <p class="poem-center-first">谋猷为相国，翊赞奉乘舆<sup>①</sup>。</p>

  <p class="poem-center">剑履升前殿，貂蝉托后车。</p>

  <p class="poem-center">齐侯疏土宇，汉室赖图书。</p>

  <p class="poem-center-last">僻处留田宅，仍才十顷馀。</p>

  <p class="bodytext-zh">【校】</p>

  <p class="bodytext">①赞，一作“戴”。乘，《文苑英华》作“宸”。</p>

  <p class="bodytext-zh">【注】</p>

  <p class="bodytext"><b>谋猷：</b>《书·君陈》：“尔有嘉谋嘉猷，则入告尔后于内，尔乃顺之于外，曰：斯谋斯猷，惟我后之德。”又《文侯之命》：“越小大谋猷，罔不率从。”</p>

  <p class="bodytext"><b>乘舆：</b>贾谊《新书》：“天子车曰乘舆。”《十六国春秋》：“天子以四海为家，故行曰乘舆，止曰行在。”《唐六典》：“凡夷夏之通称天子曰皇帝，服御曰乘舆，行幸曰车驾。”</p>

  <p class="bodytext"><b>剑履：</b>《史记》：“于是乃令萧何赐带剑履上殿，入朝不趋。”《隋书·礼仪志》：“大臣优礼，皆剑履上殿。”</p>

  <p class="bodytext"><b>貂蝉：</b>《后汉书》：“侍中、中常侍加黄金珰，附蝉为文，貂尾为饰。”章怀太子注：“应劭《汉官》曰：‘说者以金取坚刚，百炼不耗，蝉居高饮洁，口在腋下，貂内劲捍而外温润。’因此物生义也。”《隋书·礼仪志》：“貂蝉，按《汉官》：‘内侍金蝉左貂，金取刚固，蝉取高洁也。’董巴《志》曰：‘内常侍，右貂金珰，银附蝉，内书令亦同此。’今宦者去貂，内史令金蝉右貂，纳言金蝉左貂。开皇时，加散骑常侍在门下者，皆有貂蝉。”《唐六典》注：“贞观初，置散骑常侍二员，隶门下省；明庆三年<a id="new-note1" name="791408" href="../Text/part0214.xhtml#new-notef1"><sup>[1]</sup></a>，又置员外隶中书省，始有左、右之号。并金蝉、珥貂，左散骑与侍中左貂，右散骑与中书令右貂，谓之八貂。”</p>

  <p class="bodytext"><b>托后车：</b>魏文帝《与吴质书》：“从者鸣笳以启路，文学托乘于后车。”刘良注：“托，附也。”</p>

  <p class="bodytext"><b>齐侯：</b>按春秋，齐国属青州，不属徐州，而唐之徐州彭城郡又是宋地，非齐地。右丞用“齐侯”字未详。</p>

  <p class="bodytext"><b>疏土宇：</b>《汉书·黔布传》：“疏爵而贵之。”张晏注：“疏，分也。”《后汉书·黄琼传》：“大启土宇，开地七百。”</p>

  <p class="bodytext"><b>图书：</b>《汉书》：“沛公至咸阳，诸将皆争走金帛财物之府分之，萧何独先入收秦丞相、御史律令图书藏之。沛公具知天下阨塞、户口多少、强弱处、民所疾苦者，以何得秦图书也。”</p>

  <p class="bodytext"><b>田宅：</b>《汉书》：“萧何买田宅，必居穷僻处，为家不治垣屋，曰：‘令后世贤，师吾俭。不贤，毋为势家所夺。’”</p>

  <h3 class="text-title-3-c" id="AUTO_ID_47">其三</h3>

  <p class="poem-center-first">旧里趋庭日，新年置酒辰。</p>

  <p class="poem-center">闻诗鸾渚客，赋献凤楼人。</p>

  <p class="poem-center">北阙辞明主<sup>①</sup>，东堂哭大臣。</p>

  <p class="poem-center-last">犹思御朱辂，不惜污车茵。</p>

  <p class="bodytext-zh">【校】</p>

  <p class="bodytext">①阙，顾可久本、《文苑英华》俱作“首”。</p>

  <p class="bodytext-zh">【注】</p>

  <p class="bodytext"><b>鸾渚客：</b>傅咸诗：“双鸾游兰渚。”刘昫《唐书》嵩本传：“嵩子华，时为工部侍郎，衡以主婿三品，嵩皤然就养十馀年，家财丰赡，衣冠荣之。”</p>

  <p class="bodytext"><b>凤楼：</b>《列仙传》：“萧史者，秦穆公时人也。善吹萧，能致孔雀、白鹤于庭。穆公有女字弄玉，好之，公遂以女妻焉。日教弄玉作凤鸣，居数年，吹似凤声，凤凰来止其屋。公为作凤台，夫妇止其上，不下数年，一旦皆随凤凰飞去。”《唐书·公主列传》：玄宗女“新昌公主下嫁萧衡”。</p>

  <p class="bodytext"><b>北首：</b>《礼记》：“故死者北首，生者南乡。”孔颖达正义：“体魄降入于地为阴，故死者北首，归阴之义。”</p>

  <p class="bodytext"><b>东堂：</b>《杜氏通典》：“挚虞《决疑注》云：‘国家为同姓王公妃主发哀于东堂，为异姓公侯都督发哀于朝堂。’”《北史》：“魏晋以来，亲临多阙，至于戚臣，必于东堂哭之。”</p>

  <p class="bodytext"><b>污车茵：</b>《汉书》：“丙吉为丞相，驭吏嗜酒，数逋荡，尝从吉出，醉欧丞相车上。西曹主吏白欲斥之，吉曰：‘以醉饱之失去士，使此人将复何所容？西曹第忍之，此不过污丞相车茵耳。’”</p>

  <h3 class="text-title-3-c" id="AUTO_ID_48">其四</h3>

  <p class="poem-center-first">久践中台座，终登上将坛。</p>

  <p class="poem-center">谁言断车骑<sup>①</sup>，空忆盛衣冠。</p>

  <p class="poem-center">风日咸阳惨，笳箫渭水寒。</p>

  <p class="poem-center-last">无人当便阙，应罢太师官。</p>

  <p class="bodytext-zh">【校】</p>

  <p class="bodytext">①言，《文苑英华》作“将”。</p>

  <p class="bodytext-zh">【注】</p>

  <p class="bodytext"><b>中台：</b>《晋书·天文志》：“三台六星，两两而居，起文昌，列抵太微。一曰天柱，三公之位也。在人曰三公。在天曰三台，主开德宣符也。西近文昌二星曰上台，为司命，主寿。次二星曰中台，为司中，主宗室。东二星曰下台，为司禄，主兵。”</p>

  <p class="bodytext"><b>上将坛：</b>刘昫《唐书》嵩本传：“开元十五年，凉州刺史、河西节度王君㚟恃众每岁攻击吐蕃。吐蕃大将悉诺逻恭禄及烛龙莽布支攻陷瓜州城，执刺史田元献及君㚟父寿，尽取城中军资及仓粮，仍毁其城而去。又攻玉门军及常乐县。无何，君㚟又为回纥诸部杀之于巩笔驿，河、陇震骇。乃以嵩为兵部尚书、河西节度使，判凉州事。嵩乃请以裴宽、郭虚己、牛仙客在其幕下，又请以建康军使，左金吾将军张守珪为瓜州刺史，修筑州城，招辑百姓，令其复业。时悉诺逻恭禄威名甚振，嵩乃纵反间于吐蕃，言其与中国潜通，赞普遂召而诛之。明年秋，吐蕃大下，悉末朗复率众攻瓜州，守珪出兵击走之。陇右节度使、鄯州都督张志亮引兵至青海西南渴波谷，与吐蕃接战，大破之。八月，嵩又遣副将杜宾客率弩手四千人，与吐蕃战于祁连城下，自晨至暮，散而复合，贼徒大溃，临阵斩其副将一人，散走山谷，哭声四合。露布至，玄宗大悦，乃加嵩同中书门下三品，恩顾莫比。十七年，又加兼中书令。自十四年燕国公张说罢中书令后，缺此位四年，而嵩居之。常带河西节度，遥领之。”</p>

  <p class="bodytext"><b>笳箫：</b>曹植《与吴质书》：“觞酌陵波于前，笳箫发音于后。”</p>

  <p class="bodytext"><b>太师：</b>《宋书》：“太师、太傅、太保，是为三公。论道经邦，燮理阴阳，无其人则阙。”《唐六典》：“太师、太傅、太保，非道德崇重则不居其位，无其人则阙之。”</p>

  <p class="note"><a id="new-notef1" name="797855" href="../Text/part0214.xhtml#new-note1">[1]</a> 三年，据《太平御览》卷二二四引，当作“二年”，下“又置员外”当作“又置二员”。</p>
</body>
</html>