<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>杂诗</title>
  <link href="../Styles/style0001.css" rel="stylesheet" type="text/css"/>
</head>
<body id="1175030">
  <h2 class="tpl-185-title-2">杂诗</h2>

  <p class="poem-center-first">家住孟津河，门对孟津口。</p>

  <p class="poem-center-last">常有江南船，寄书家中否。</p>

  <p class="bodytext-zh">【注】</p>

  <p class="bodytext"><b>孟津：</b>孔颖达《尚书正义》：“孟者，河北地名。《春秋》所谓‘向盟’是也。于孟地置津，谓之‘孟津’。”《史记正义》：“杜预云：‘盟，河内郡河阳县南孟津也，在洛城北。都道所凑，古今以为津，武王度之，近代呼为武济。’《括地志》云：‘盟津，周武王伐纣，与八百诸侯会盟津。亦曰孟津，又曰富平津。《水经》云小平津，今云河阳津是也。’”</p>

  <p class="poem-center-first">君自故乡来，应知故乡事。</p>

  <p class="poem-center-last">来日绮窗前，寒梅着花未。</p>

  <p class="preface-text">成按：陶渊明诗云：“尔从山中来，早晚发天目。我居南窗下，今生几丛菊。”王介甫诗云：“道人北山来，问松我东冈。举手指屋脊，云今如许长。”与右丞此章仝一杼轴，皆情到之，辞不假修饰而自工者也。然渊明、介甫二作，下文缀语稍多，趣意便觉不远，右丞只为短句，一吟一咏，更有悠扬不尽之致，欲于此下复赘一语不得。</p>

  <p class="poem-center-first">已见寒梅发，复闻啼鸟声。</p>

  <p class="poem-center-last">愁心视春草，畏向玉阶生<sup>①</sup>。</p>

  <p class="bodytext-zh">【校】</p>

  <p class="bodytext">①玉阶，《万首唐人绝句》作“阶前”。</p>
</body>
</html>