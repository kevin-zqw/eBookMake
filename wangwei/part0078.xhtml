<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>冬日游览</title>
  <link href="../Styles/style0001.css" rel="stylesheet" type="text/css"/>
</head>
<body id="375263">
  <h2 class="tpl-185-title-2">冬日游览</h2>

  <p class="poem-center-first">步出城东门，试骋千里目。</p>

  <p class="poem-center">青山横苍林，赤日团平陆。</p>

  <p class="poem-center">渭北走邯郸，关东出函谷。</p>

  <p class="poem-center">秦地万方会，来朝九州牧。</p>

  <p class="poem-center">鸡鸣咸阳中<sup>①</sup>，冠盖相追逐。</p>

  <p class="poem-center">丞相过列侯，群公饯光禄。</p>

  <p class="poem-center-last">相如方老病<sup>②</sup>，独归茂陵宿。</p>

  <p class="bodytext-zh">【校】</p>

  <p class="bodytext">①中，《唐诗正音》作“市”。</p>

  <p class="bodytext">②方，一作“今”。</p>

  <p class="bodytext-zh">【注】</p>

  <p class="bodytext"><b>千里目：</b>孙楚诗：“抗我千里目。”</p>

  <p class="bodytext"><b>赤日：</b>何逊诗：“赤日下城圆。”</p>

  <p class="bodytext"><b>平陆：</b>《尔雅》：“大野曰平，高平曰陆。”谢瞻诗：“夕阳暧平陆。”</p>

  <p class="bodytext"><b>走邯郸：《</b>汉书》：“上指视慎夫人新丰道曰：‘此走邯郸道也。’”</p>

  <p class="bodytext"><b>函谷：</b>《括地志》：“函谷关在陕州桃林县西南十二里。”《雍录》：“秦函谷关，在唐陕州灵宝县南十里。灵宝县者，汉弘农县也。路在谷中，深险如函，故以为名。其中劣通行路，东西四十里，绝岸壁立，岩上柏林阴荫，谷中常不见日。关去长安四百里，日入则闭，鸡鸣则开。东自殽山，西至潼津，通名函谷，实为天险。”“汉函谷关在唐河南府新安县之东一里，盖汉世杨仆移秦函谷关而立之于此也。以比秦旧，则移东三百七十八里。杨仆者，宜阳县人，汉武帝时数立大功，以其家居宜阳，宜阳者，灵宝县东，其地即在秦<span class="content-word-small">（咸）</span>〔函〕关之外矣，仆耻其家不在关内，乞移秦关而东之，使关反在外，武帝允焉。仆自以其家僮筑立关隘，是为汉世函关。自此关移在河南府新安县，而秦关之在灵宝者废矣。”</p>

  <p class="bodytext"><b>九州牧：</b>《晋书》：“上欲图三公，下不失九州牧。”</p>

  <p class="bodytext"><b>咸阳：</b>《三辅黄图》：“咸阳在九堫山、渭水北，山水俱在南，故名咸阳。”</p>

  <p class="bodytext"><b>相如：</b>《史记》：“司马相如既病免，家居茂陵。”</p>
</body>
</html>