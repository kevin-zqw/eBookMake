<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>座上走笔赠薛璩慕容损</title>
  <link href="../Styles/style0001.css" rel="stylesheet" type="text/css"/>
</head>
<body id="182514">
  <h2 class="tpl-185-title-2">座上走笔赠薛璩慕容损</h2>

  <p class="poem-center-first">希世无高节，绝迹有卑栖。</p>

  <p class="poem-center">君徒视人文，吾固和天倪。</p>

  <p class="poem-center">缅然万物始，及与群物齐<sup>①</sup>。</p>

  <p class="poem-center">分地依后稷，用天信重黎<sup>②</sup>。</p>

  <p class="poem-center">春风何豫人，令我思东溪。</p>

  <p class="poem-center">草色有佳意，花枝稍含荑。</p>

  <p class="poem-center-last">更待风景好，与君藉萋萋。</p>

  <p class="bodytext-zh">【校】</p>

  <p class="bodytext">①物，顾元纬本、凌本俱作“牧”，非。</p>

  <p class="bodytext">②信，一作“奉”。</p>

  <p class="bodytext-zh">【注】</p>

  <p class="bodytext"><b>希世：</b>《庄子》：“希世而行，比周而友。”《汉书》：“公孙弘希世用事，位至公卿。”陆机诗：“希世无高符。”李善注：“希世，随世也。”</p>

  <p class="bodytext"><b>绝迹：</b>曹植《与杨德祖书》：“然此数子，犹复不能飞<span class="content-word-small">（騫）</span>〔鶱〕绝迹，一举千里也。”</p>

  <p class="bodytext"><b>卑栖：</b>郦炎诗：“修翼无卑栖，远趾不步局。”</p>

  <p class="bodytext"><b>人文：</b>《周易》：“观乎人文，以化成天下。”孔颖达正义：“言圣人观察人文，则诗书礼乐之谓，当法此教而化成天下也。”</p>

  <p class="bodytext"><b>天倪：</b>《庄子》：“和之以天倪。”郭象注：“天倪者，自然之分也。”</p>

  <p class="bodytext"><b>万物始：</b>《史记》：“此老子之所谓‘无名者，万物之始也’。”</p>

  <p class="bodytext"><b>后稷：</b>陆贾《新语》：“民知室居食谷，而未知功力。于是后稷乃列封疆，画畔界，以分土地之所宜；辟土殖谷，以用养民；种桑麻，致丝枲，以蔽形体。”</p>

  <p class="bodytext"><b>重黎：</b>《史记》：“昔在颛顼，命南正重以司天，北正黎以司地。唐虞之际，绍重黎之后，使复典之，至于夏商，故重黎氏世序天地。”</p>

  <p class="bodytext"><b>荑：</b>《韵会》：“荑，卉木初生叶貌。”</p>

  <p class="bodytext"><b>萋萋：</b>孙绰《游天台山赋》：“藉萋萋之纤草。”李善注：“以草荐地而坐曰藉。”吕延济注：“萋萋，草美貌。”</p>
</body>
</html>