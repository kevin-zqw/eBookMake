<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>秋夜独坐怀内弟崔兴宗</title>
  <link href="../Styles/style0001.css" rel="stylesheet" type="text/css"/>
</head>
<body id="209653">
  <h2 class="tpl-185-title-2">秋夜独坐怀内弟崔兴宗</h2>

  <p class="poem-center-first">夜静群动息，蟪蛄声悠悠。</p>

  <p class="poem-center">庭槐北风响，日夕方高秋。</p>

  <p class="poem-center">思子整羽翮<sup>①</sup>，及时当云浮。</p>

  <p class="poem-center">吾生将白首，岁晏思沧洲。</p>

  <p class="poem-center-last">高足在旦暮，肯为南亩俦。</p>

  <p class="bodytext-zh">【校】</p>

  <p class="bodytext">①翮，顾元纬本、凌本俱作“翰”。</p>

  <p class="bodytext-zh">【注】</p>

  <p class="bodytext"><b>内弟：</b>郑康成《仪礼注》：“姑之子，外兄弟也；舅之子，内兄弟也。”右丞母崔姓，兴宗是其内弟。</p>

  <p class="bodytext"><b>崔兴宗：</b>《唐书·宰相世系表》有崔兴宗，乃驸马都尉崔恭礼之子，后官饶州长史。顾元纬以为即是其人。成按：《公主列传》恭礼尚高祖女真定公主，去开元、天宝世甚远。又“绿树重阴”一绝，题云《过崔处士兴宗林亭》，则是未有爵禄于朝者，其非一人明矣。夫名姓偶同者，若鲁国一时有两曾参，赵国一时有两毛遂，楚汉之际一时有两韩信，唐宣之代一时有两韩翃，皆灼见于简册。尝阅诗文笺释，往往以姓氏偶合者指为一人，如昌黎所称盘谷之李愿以为即河中节度之李愿；少陵所赠锦城之花卿，以为即成都猛将之花卿。成以为皆非也。</p>

  <p class="bodytext"><b>蟪蛄：</b>《楚辞》：“蟪蛄鸣兮啾啾。”陆德明《庄子音义》：“蟪蛄，寒蝉也。一名蝭蟧。春生夏死，夏生秋死。或曰山舜。秋鸣者不及春，春鸣者不及秋。”《广雅》云：“蟪蛄，蛁蟧也。即《楚辞》所云寒螀者也。”</p>

  <p class="bodytext"><b>沧洲：</b>阮籍《为郑冲劝晋王笺》：“临沧洲而谢支伯，登箕山以揖许由。”陆云《泰伯碑》：“沧洲遁迹，箕山辞位。”皆泛指沧海洲渚而言。世人或引《神异经》、《水经注》之沧浪洲，谬矣。甚有引《杜阳杂编》隋大业中事者，尤非。</p>

  <p class="bodytext"><b>高足：</b>《古诗》：“何不策高足，先据要路津。”李善注：“高，上也，亦谓逸足也。”</p>
</body>
</html>