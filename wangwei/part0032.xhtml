<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>戏赠张五弟三首</title>
  <link href="../Styles/style0001.css" rel="stylesheet" type="text/css"/>
</head>
<body id="201067">
  <h2 class="tpl-185-title-2">戏赠张五弟<img alt="" class="normal-img-h1" src="../Images/image00332.jpeg"/>三首<sup>①</sup></h2>

  <h3 class="text-title-3-c" id="AUTO_ID_10">其一</h3>

  <p class="poem-center-first">吾弟东山时，心尚一何远<sup>②</sup>。</p>

  <p class="poem-center">日高犹自卧，钟动始能饭。</p>

  <p class="poem-center">领上发未梳<sup>③</sup>，床头书不卷。</p>

  <p class="poem-center">清川兴悠悠，空林对偃蹇<sup>④</sup>。</p>

  <p class="poem-center">青苔石上净，细草松下软。</p>

  <p class="poem-center">窗外鸟声闲，阶前虎心善。</p>

  <p class="poem-center">徒然万像多<sup>⑤</sup>，澹尔太虚缅。</p>

  <p class="poem-center">一知与物平，自顾为人浅。</p>

  <p class="poem-center-last">对君忽自得，浮念不烦遣。</p>

  <p class="bodytext-zh">【校】</p>

  <p class="bodytext">①凌本无“戏”字。一本有“时在常乐东园走笔成”九字注。</p>

  <p class="bodytext">②一，《唐诗正音》、《唐诗品汇》俱作“亦”。</p>

  <p class="bodytext">③领，《唐诗品汇》作“头”。</p>

  <p class="bodytext">④《唐诗品汇》作“空林时对偃”。</p>

  <p class="bodytext">⑤像，凌本、《唐诗品汇》俱作“虑”。</p>

  <p class="bodytext-zh">【注】</p>

  <p class="bodytext"><b>东山：</b>《晋书》：“谢安累违朝旨，高卧东山。”《南史》：“何胤、谢朏并隐东山。”</p>

  <p class="bodytext"><b>缅：</b>《广韵》：“缅，远也。”</p>

  <h3 class="text-title-3-c" id="AUTO_ID_11">其二</h3>

  <p class="poem-center-first">张弟五车书，读书仍隐居。</p>

  <p class="poem-center">染翰过草圣，赋诗轻子虚。</p>

  <p class="poem-center">闭门二室下，隐居十年馀。</p>

  <p class="poem-center">宛是野人也<sup>①</sup>，时从渔父鱼<sup>②</sup>。</p>

  <p class="poem-center">秋风日萧索<sup>③</sup>，五柳高且疏。</p>

  <p class="poem-center">望此去人世，渡水向吾庐。</p>

  <p class="poem-center-last">岁晏同携手，只应君与予。</p>

  <p class="bodytext-zh">【校】</p>

  <p class="bodytext">①也，一作“野”。</p>

  <p class="bodytext">②鱼，一作“渔”。</p>

  <p class="bodytext">③日，一作“自”。</p>

  <p class="bodytext-zh">【注】</p>

  <p class="bodytext"><b>五车书：</b>《庄子》：“惠施多方，其书五车。”</p>

  <p class="bodytext"><b>染翰：</b>谢惠连诗：“朋来当染翰。”刘良注：“翰，笔也。”</p>

  <p class="bodytext"><b>子虚：</b>《西京杂记》：“司马相如为《上林》、《子虚赋》，意思萧散，不复与外事相关。控引天地，错综古今，忽然而睡，焕然而兴，几百日而后成。”</p>

  <p class="bodytext"><b>二室：</b>《初学记》：“嵩高山者，五岳之中岳也。戴延之《西征记》云：‘其山东谓太室，西谓少室，相去十七里。嵩高，总名也。谓之室者，以其下各有石室焉。少室高八百六十丈，上方十里，与太室相埒，但小耳。’”《水经注》：“合而言之为嵩高，分而名之为二室，西南为少室，东北为太室。”</p>

  <p class="bodytext"><b>五柳：</b>《晋书》：“陶潜尝著《五柳先生传》以自况，曰：‘先生不知何许人，不详姓字。宅边有五柳树，因以为号焉。’”</p>

  <h3 class="text-title-3-c" id="AUTO_ID_12">其三</h3>

  <p class="poem-center-first">设罝守毚兔，垂钓伺游鳞。</p>

  <p class="poem-center">此是安口腹，非关慕隐沦。</p>

  <p class="poem-center">吾生好清静，蔬食去情尘。</p>

  <p class="poem-center">今子方豪荡，思为鼎食人。</p>

  <p class="poem-center">我家南山下，动息自遗身。</p>

  <p class="poem-center">入鸟不相乱，见兽皆相亲。</p>

  <p class="poem-center">云霞成伴侣，虚白侍衣巾。</p>

  <p class="poem-center-last">何事须夫子，邀予谷口真。</p>

  <p class="bodytext-zh">【注】</p>

  <p class="bodytext"><b>设罝：</b>鲍照诗：“伐木清江湄，设罝守毚兔。”吕向注：“罝，网也。”毛苌《诗传》：“毚兔，狡兔也。”</p>

  <p class="bodytext"><b>游鳞：</b>潘岳《闲居赋》：“游鳞瀺灂，菡萏敷披。”</p>

  <p class="bodytext"><b>隐沦：</b>谢朓诗：“隐沦既已托。”李周翰注：“隐沦，隐逸也。”</p>

  <p class="bodytext"><b>情尘：</b>王屮《头陀寺碑文》：“爱流成海，情尘为岳。”</p>

  <p class="bodytext"><b>鼎食：</b>张衡《西京赋》：“击钟鼎食，连骑相过。”</p>

  <p class="bodytext"><b>入鸟不乱：</b>《庄子》：“入兽不乱群，入鸟不乱行。鸟兽不恶，而况人乎？”</p>

  <p class="bodytext"><b>虚白：</b>《庄子》：“瞻彼阕者，虚室生白。”陆德明注：“崔譔云：‘白者，日光所照也。’司马彪云：‘室比喻心，心能虚空，则纯白独生也。’”《淮南子》：“虚室生白，吉祥止也。”高诱注：“虚，心也；室，身也；白，道也。能虚其心以生于道。道性无欲，吉祥来止舍也。”</p>

  <p class="bodytext"><b>谷口真：</b>《高士传》：“郑朴，字子真，谷口人也。修道静默，世服其清高。成帝时，元舅大将军王凤以礼聘之，遂不屈。扬雄盛称其德曰：‘谷口郑子真耕于岩石之下，名振京师。’”</p>

  <p class="preface-text">成按：前二篇美张能隐居乐道，物我两忘，与己合志；后一篇嗤张之钓弋山中，只图口腹，与己异操。譬如李家娘子，才出墨池，便登雪岭，何一日之间黑白不均乎？题曰“戏赠”，良有以也。</p>
</body>
</html>