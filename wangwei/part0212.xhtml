<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>杂诗</title>
  <link href="../Styles/style0001.css" rel="stylesheet" type="text/css"/>
</head>
<body id="779841">
  <h2 class="tpl-185-title-2">杂诗</h2>

  <p class="poem-center-first">双燕初命子，五桃初作花<sup>①</sup>。</p>

  <p class="poem-center">王昌是东舍，宋玉次西家。</p>

  <p class="poem-center">小小能织绮，时时出浣纱。</p>

  <p class="poem-center-last">亲劳使君问，南陌驻香车。</p>

  <p class="bodytext-zh">【校】</p>

  <p class="bodytext">①初，一作“新”。作，凌本作“结”。</p>

  <p class="bodytext-zh">【注】</p>

  <p class="bodytext"><b>五桃：</b>鲍照诗：“中庭五株桃，一株先作花。”</p>

  <p class="bodytext"><b>王昌：</b>成按：唐人诗中多用王昌事，上官仪诗“南国自然胜掌上，东家复是忆王昌”，李义山诗“王昌只在墙东住，未必金堂得免嫌”，韩偓诗“何必苦劳魂与梦，王昌只在此墙东”。《襄阳耆旧传》：“王昌字公伯，为东平相散骑常侍，早卒，妇任城王曹子文女。昌弟式，为渡辽将军长史，妇尚书令桓楷女。昌母聪明有教典，二妇入门，皆令变服、下车，不得逾侈。后楷子嘉尚魏主，欲金缕衣见式妇，嘉止之曰：‘其妪严固，不得倍。尔不须持往，犯人家法。’其畏如此。”似非挑达之流也。盖别是一人，然他书无考。</p>

  <p class="bodytext"><b>宋玉：</b>《登徒子赋》：“宋玉曰：‘天下之佳人，莫若楚国；楚国之丽者，莫若臣里；臣里之美者，莫若臣东家之子。增之一分则太长，减之一分则太短，着粉则太白，施朱则太赤，眉如柳羽，肌如白雪，腰如束素，齿如含贝，嫣然一笑，惑阳城，迷下蔡。然此女登墙三年，窥臣三年，至今未许也。’”</p>

  <p class="bodytext"><b>织绮：</b>梁武帝诗：“莫愁十三能织绮。”</p>
</body>
</html>