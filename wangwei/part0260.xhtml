<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>投道一师兰若宿</title>
  <link href="../Styles/style0001.css" rel="stylesheet" type="text/css"/>
</head>
<body id="999377">
  <h2 class="tpl-185-title-2">投道一师兰若宿<sup>①</sup></h2>

  <p class="poem-center-first">一公栖太白，高顶出云烟<sup>②</sup>。</p>

  <p class="poem-center">梵流诸壑遍<sup>③</sup>，花雨一峰偏。</p>

  <p class="poem-center">迹为无心隐，名因立教传。</p>

  <p class="poem-center">鸟来还语法，客去更安禅。</p>

  <p class="poem-center">昼涉松露尽<sup>④</sup>，暮投兰若边。</p>

  <p class="poem-center">洞房隐深竹，清夜闻遥泉。</p>

  <p class="poem-center">向是云霞里，今成枕席前。</p>

  <p class="poem-center-last">岂惟留暂宿，服事将穷年。</p>

  <p class="bodytext-zh">【校】</p>

  <p class="bodytext">①一作“宿道一上方院”，顾可久本作“投福禅师兰若宿”。</p>

  <p class="bodytext">②云，一作“风”。</p>

  <p class="bodytext">③壑，一作“洞”。</p>

  <p class="bodytext">④露，一作“路”。</p>

  <p class="bodytext-zh">【注】</p>

  <p class="bodytext"><b>道一：</b>《传灯录》：“江西道一禅师，汉州什邡人也，姓马氏，容貌奇异，牛行虎视，引舌过鼻，足下有二轮文。幼岁依资州唐和尚落发，受具于渝州圆律师。唐开元中，习禅定于衡岳传法院，遇让和尚，同参九人，惟师密受心印。”</p>

  <p class="bodytext"><b>太白：</b>《水经注·地理志》曰：“县有太一山，古文以为终南，杜预以为中南也。亦曰太白山，在武功县南，去长安二百里，不知其高几何。俗云：武功太白，去天三百。杜彦达曰：太白山南连武功山，于诸山最为秀杰，冬夏积雪，望之皓然。”《太平寰宇记》：“太白山在凤翔府郿县东南五十里。”《一统志》：“太白山在西安府武功县南九十里。”</p>

  <p class="bodytext"><b>鸟来：</b>《法苑珠林》：“齐邺东大觉寺沙门僧范，姓李，平乡人也。善解群书，时称府库。晚年出家，经论谙委，言行相辅，祥征屡降。尝有胶州刺史杜弼于邺显义寺请范冬讲。至《华严六地》，忽有一雁飞下，从浮图东顺行入堂，正对高座，伏地听法。讲散徐出，还顺塔西，乃尔翔逝。又于此寺夏讲，雀来在座西南伏听，终于九旬。又曾处济州，亦有一鹗鸟飞来入听，讲讫便去。”</p>

  <p class="bodytext"><b>洞房：</b>《上林赋》：“岩窔洞房。”李周翰注：“洞，通也。”</p>
</body>
</html>